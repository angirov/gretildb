<...> = sic! (V.A.)
============
7
[233,1-] || īśvaravādaḥ ||
[233,1-] || pūrvapakṣasaṃkṣepaḥ

[233,4] karmanirmitavaicitryam anīśaṃ yo jagaj jagau |
[234,5] praṇamāmi pramāṇena tam avyāhataśāsanaṃ ||

[233,6] iha pratyavasthānam anyeṣām, vivādāspadībhūtaṃ bhūdharādi buddhimatkartṛpūrvakam, kāryatvāt | yatkāryaṃ tad buddhimatkartṛpūrvakaṃ dṛṣṭam, yathā ghaṭaḥ | kāryaṃ cedaṃ bhūdharādi | tasmād buddhimatkartṛpūrvakamiti | na cedam asiddham, bauddhasyāpi vindhyagandhamādanādīnāṃ kāryatve vivādābhāvāt | nāpi viruddham, sapakṣe bhāvāt | na cānaikāntikam, kvacidapi kārye buddhimadadhiṣṭhānavyabhicārasya darśayitum aśakyatvāt | pratyakṣāgamābhyām abādhanācca na kālātyayāpadiṣṭam | pratihetorabhāvācca na prakaraṇasamam | tadanena yat siddham, tadupādeyaṃ viduṣām, sādhanāntarasiddhavat | na ca sarvatrānvayavyatirek<e> hetuvallabhatayā buddhimati kāryasya [21a] tadubhayāsiddherasādhanatvamabhidheyam, sapakṣe sato'sya vipakṣarāśerākāśāderatyantaṃ vyāvṛtteḥ|

[233,15] trayo hi bhāvarāśayaḥ | buddhimatkartṛkāśca ghaṭādayaḥ, akartṛkāś cākāśādayaḥ, sandigdhakartṛkāśca bhūdharādayaḥ | tatra ghaṭādiṣu sapakṣeṣu vidyamānam, avidyamānam ambarādiṣu vipakṣeṣu ityanvayavyatireki kāryatvaṃ śeṣeṣu vartamānam avaśyaṃ sādhyamupasthāpayati | yadyapi ca digambarādayo'santastanmate paramāṇavastu kāryam eva, tathāpy asato'pi vyāvṛttiḥ svīkṛtaiva | tathā ca,

[233,20] nivṛttir yadi tasminna hetorvṛttiḥ kim iṣyate | [pra. vā. 224]

iti hi śāstram | na ca vipakṣatākṣatiḥ, sādhyānadhikaraṇalakṣaṇatvād vipakṣasyeti kimeṣāṃ sattāsādhanaprayāsena ? tasmānnānvayavyatirekārekaḥ kartari yathokte kāryatvasya | evamutpattimattvācetanopādānatvasthitvāpravṛttyādiṣu yojyam ||

[234,1] atra bauddhamutthāpayan śaṅkaraḥ prāha, notpattimātreṇa yathoktabuddhimatpūrvakatvasya siddhiḥ | api tu yādṛśaṃ prāsādādiṣu dṛṣṭam, yaddṛṣṭer akriyādarśino'pi kṛtabuddhirutpadyate, yadi tādṛgeva kṣityādiṣu bhavet syādatrāpi buddhimato'numānam | na kāryatvaśabdasāmyena, tatra vyabhicārasyāpi saṃbhāvyamānatvāt | na hyarthāntarāt,

[234,5] śabdasāmyād abhedinaḥ
[pra. vā. 1.14]

[234,7] pāṇḍutvādagneranumānaṃ nyāyyam | acetanopādānatvād ghaṭādivat kṣityāderapi kartur ananumānamiti cet ? evaṃ tarhi ghaṭādermṛdvikārasya kumbhakārapūrvakatvād valmīkasyāpi tatpūrvakatvānumānaprasaṅgaḥ | taduktam,

[234,10] siddhaṃ yādṛgityādi
[pra. vā. 1.11]

[234,12] vārttikatrayam | tadidamanirūpitaparābhiprāyasya vyāhṛtam | tathā hi buddhimatkāraṇasya sadbhāve bhāvo ghaṭādāvutpattyāderabhāve cābhāvo gaganādiṣu | sa ca tathā prasiddhāvinābhāvo yatraiva kṣityādāvupalabhyate tatraiva tadvinirmāṇasamarthakartṛbuddhiṃ tadvido janayati | na caivaṃ pāṇḍutvādayaḥ, teṣāṃ jātyantarasamavāyināmagnivyabhicāropalabdheriti | tathā na hya[na]dhiṣṭhitānāṃ prayatnavatā karaṇakarmaṇāṃ kriyāsu svātantryamupalabdhapūrvam, sarvatra buddhimadadhiṣṭhitebhya eva prāsādādiprasavopalabdheriti |

[234,18] vācaspatistu svābhāvikasambandhaṃ prastutyāha, ihāpi kāryatvasyopādānādyabhijñena kartrā svābhāvikaḥ sambandho'styeva, upādheranupalambhena vyabhicārāsiddheḥ | tṛṇādayaśca pakṣīkṛtā ityuktam | utprekṣaṇamātraṃ tu na kartavyamityapi pratipāditameva | tataḥ svabhāvataḥ pratibaddhaṃ svasādhyena yadi sādhyamantareṇa bhavet, svabhāvādeva pracyaveteti tarkasahāyaṃ nirastasādhyavyatirekavṛttisandehaṃ bhūdharādiṣu dṛṣṭaṃ svasādhyamupasthāpayitum śaktaṃ kim arucibhiḥ ? ye tu pāṇḍutvamṛdvikāragotvādayasteṣāṃ jātyantarasamavāyitvena pratyakṣa<> eva vyabhicāropalabdherna te hetavaḥ, jātyantarasamavāyino himādigatapāṇḍutvasyāgnivyabhicārāt | tathā mṛdvikārasya sthapatyādipūrvakatvena [21b] kulālavyabhicārāt | evamanyatrāpi boddhavyam | tataścāyaṃ tatra vibhāgaḥ | yadeva viśiṣṭaṃ pāṇḍudravya<>dhūmarūpam, [235] tadevāgnerhetuḥ, tatra tasyāvyabhicāradarśanāt | yat punaragnivilakṣaṇakāraṇajanmapāṇḍudravyamātramarthato bhinnaṃ śabdasāmyādabhedi, na tato'gner anumānam, tatra tasya vyabhicāropalabdheḥ | evaṃ mṛdvikārādiṣvapi yojyam | kāryatvasāmānyasya tvabhūtvābhāvalakṣaṇasya parvatādiṣu bhāvaḥ parairiṣṭa eva | kiṃ tu pratibandhāsiddheranaikāntikam iti bruvate | sa ca dhūmāderiva pratipādita iti yuktaṃ tatas tadanumānamiti ||

[235,6] vittokas tvāha, syād etat | na sapakṣavipakṣayor darśanādarśanamātreṇāvyabhicāraniścayo atadātmano 'tadutpatteś cāvyabhicāraniyamāyogāt | tad idaṃ kāryatvaṃ sandigdhavyatirekatvād asādhanam ||

[235,9] atrocyate | nāsti vipakṣavyāvṛttisandeho dhūmānalayor iva kāryabuddhimator upalambhānupalambhasādhanasya kāryakāraṇabhāvasya siddhatvāt | kāryaviśeṣasyaiva tadutpattisiddhir na kāryasāmānyasya, yathā dhūmādivartivastutvāder nānalādijanyatvaniścaya iti cet — na, viśeṣahetvabhāvāt | upalambhānupalambhayos tadutpattisādhanatveneṣṭayoḥ sādhyasādhanasāmānyayor aviśeṣāt kāryaviśeṣasyeva kāryamātrasyāpi prabodhāśrayāyattatāsiddheḥ | na caivaṃ vastutvasyāpi vahnikāryatvam, tadantareṇāpi sahasraśa upalambhāt | tato yathā kāryaṃ vastrādy upādānavad dṛṣṭam iti kāryāntaram api tathā vyavasthāpyate, tathā tad eva vastrādi kāryaṃ buddhimaddhetukaṃ dṛṣṭam ity adṛṣṭakartṛkam api kāryaṃ kartṛ[pūrvakaṃ] vyavasthāpyate, upādānasyeva kartur api kāryeṇānukṛtānvayavyatirekatvāt | tena yathā kāryaṃ ca nirupādānaṃ ceti na śakyam āśaṅkitum, tathā kāryaṃ ca bhaved akartṛkaṃ ceti nāśaṅkanīyam kāryamātrasya kartṛmātrād upādānād ivotpādasiddher aviśeṣād iti ||

[235,20] yat tūcyate, anyādṛśam eva kāryaṃ buddhimatā vyāptam, yaddṛṣṭer akriyādarśino 'pi kṛtabuddhiḥ, tac cāsiddhaṃ sindhubhūdharādāv iti | nanu keyaṃ kṛtabuddhiḥ ? kiṃ sādhanabuddhir atha sādhyabuddhiḥ ? sādhanabuddhis tāvad bhavatāṃ siddhaiva, karmajaṃ lokavaicitryam ity abhyupagamāt | athottaraḥ pakṣaḥ, tenāyam artho bhavati nedaṃ kṣityādiṣūpalabhyamānaṃ sādhyānumānasamarthaṃ kāryatvam kiṃ tv anyad eva sādhyabuddhi<jananāt> | na caitad yuktam sarvānumānocchedaprasaṅgāt | dhūmādiṣv api hi śakyam evaṃ vaktum — nāyaṃ vahnyanumitisamartho dhūmaḥ, kiṃ tv anya eva sādhyādarśinaḥ sādhyabuddhyajananāt | tathā ca tāvan na sādhanaṃ sidhyati, yāvan na sādhyabuddhiḥ sidhyati | tāvan na sādhyabuddhiḥ sidhyati, yāvan na sādhanaṃ sidhyatīti sphuṭataram itaretarāśrayatvam iti |

[236,1] śaṅkaro 'py āha, na ca vyāmohāt kasyacit sādhyabuddhyabhāve hetor asiddhiḥ, sarvānumāneṣu tadbhāvaprasaṅgād iti ||

[236,3] bhūṣaṇakāras tv āha, kṛtakatvena pratītau kathaṃ na kṛtabuddhiḥ ? sarveṣāṃ prāsādādiṣv api [22a] kṛtabuddhir na bhavati, yathā cirantaneṣu prāsādādiṣu vyāptyabhijñasyaiva kṛtabuddhir bhavati, vyāptivimūḍhānām akṛtabuddhir eva, tathā kṣityādiṣv apīti na kaścid viśeṣaḥ | puruṣakṛtabuddhiḥ prāsādādiṣv iva kṣityādiṣu na bhavatīti cet ? kiṃ prasiddhāvinābhāvānām utāprasiddhāvinābhāvānām ? prasiddhāvinābhāvānām api kiṃ vyāptigrahaṇasmṛtivikalānām, athānyeṣām ? abhraṣṭasmaraṇānāṃ tāvad
bhavaty eva puruṣakṛtabuddhiḥ | loke 'pi vicitraṃ jagat kenacid dhātrā nirmitam ity asti pratītiḥ | vyāptigrahasmṛtivimūḍhānāṃ tu prāsādādiṣv api keṣucin na puruṣakṛtabuddhir bhavatīti naitāvatā teṣām apuruṣakṛtatvam |

[236,11] api ceyaṃ vedeṣv api puruṣakṛtabuddhir mīmāṃsakānāṃ nāstīty ataś ca tatrāpi puruṣakṛtisādhanāyoktā vākyatvādayo 'siddhāḥ syuḥ | kiṃ cānityatvasiddhyarthaṃ yat kṛtakatvaṃ sādhanam uktam, tad apy asiddhaṃ syāt | na hi yādṛśaṃ kṛtakatvādi ghaṭādiṣu dṛṣṭaṃ śrotrāgrāhyarūpam, tādṛśaṃ śabde 'stīti | tasmād dṛṣṭāntadārṣṭāntikavaidharmyam etat sarvānumāneṣu samānam neśvarānumānasyaiva bādhakam iti ||

[236,16] mañjaryāṃ trilocanaḥ punar āha, buddhimatpūrvakatvena vyāptaṃ janma ghaṭādiṣv evāstīti kutaḥ pratipadyase ? kṛtabuddhihetutvād iti cet ? evaṃ tarhi ghaṭādīnāṃ sa viśeṣo vācyo yena mahābhūtāsaṃbhavinā viśeṣeṇa ghatādaya eva kṛtabuddhim utpādayanti na mahābhūtāni | na tāvat kartṛkriyopalabdhir viśeṣaḥ, akriyādarśino 'pi kṛtabuddhihetutvābhyupagamāt | mahattvaparimāṇaṃ viśeṣa iti cet ? tasyāpi kāraṇabahutvamahattvapracayaviśeṣebhyo mahābhūteṣv api dṛṣṭatvāt | kṛtakatvam eva viśeṣa iti na vācyam, kāraṇasamavāyalakṣaṇasyābhūtaprādurbhāvasya <> pṛthivyādiṣv apy aviśiṣṭatvāt | na caitebhyo 'nyaḥ śakyo viśeṣaḥ śakreṇāpi nirūpayitum, yasya bhāvād ghaṭādaya eva kṛtibuddhihetavo na pṛthivyādaya iti ||

[236,24] vācaspatis tv āha, idam atra nipuṇataraṃ nirūpayatu bhavān, kiṃ buddhimadanvayavyatirekānuvidhānaṃ viśeṣaḥ ? utāho taddarśanam, yat parvatādiṣu nāstīty abhidhīyate ? yadi pūrvaḥ kalpaḥ, sa buddhimaddhetukatvaṃ tanubhuvanāder ātiṣṭhamānair abhyupeyata eva | na hi kāraṇaṃ [237] kāryānanuvihitabhāvābhāvam anyo vaktum arhaty ahrīkāt | atha darśanam iti caramaḥ kalpaḥ ? na tarhy akriyādarśinaḥ kṛtabuddhisaṃbhavaḥ | ya eva ghaṭo 'nena buddhimadanvayavyatirekānuvidhāyī dṛṣṭaḥ, sa eva tatkāryo, na tu vipaṇivartī | tajjātīyasya tadanvayavyatirekānuvidhānadarśanāt adṛṣṭānvayavyatirekānuvidhānam api tajjātīyaṃ tatheti cet | hantotpattimad ghaṭādi buddhimadanvayavyatirekānuvidhāyi ity anyad api tanubhuvanādi tathā bhavan na daṇḍena parāṇudyate | ghaṭajātīyam utpattimad buddhipūrvakam iti cet | nanu prāsādādi taddhetukaṃ na bhavet aghaṭajātīyatvāt | [22b] atha yajjātīyaṃ buddhimadanvayavyatirekānuvidhāyi dṛṣṭam, tajjātīyam evādṛṣṭānvayavyatirekam api buddhimaddhetukam | tat kim idānīṃ kāryajātīyaṃ prāsādādi buddhimaddhetukaṃ na dṛṣṭam, yenotpattimat tanubhuvanādi tathā na syāt | na khalu tajjātīyatvena kaścid viśeṣaḥ ||

[237,11] vittoko 'pi | bhavatu vā kaścid anirūpitarūpo viśeṣaḥ, kiṃ punar anena viśeṣaṃ pratipādayatābhipretam ? kiṃ kāryatvasāmānyasyāsiddhatvam, atha kāryaviśeṣasya, atha kāryamātrasya buddhimatkartṛvyabhicāraḥ, atha sādhyadṛṣṭāntayor vaidharmyamātram ? kiṃ cātaḥ ? yadi tāvad kāryamātrasyāsiddhatvam, tan nāsti, viśvambharādiṣu ghaṭādiṣv iva kāraṇavyāpārajanmatayobhayasiddhatvāt | atha kāryaviśeṣasya kumbhādivartinaḥ pakṣe 'siddhir abhidhīyate, tadā na kācid atra kṣatiḥ, viśeṣasya hetutvenānupādānāt | yadi tu kāryasāmānyasya kartṛvyabhicāraḥ pratipādayitum iṣṭaḥ, sa na śakyo vipakṣe 'darśanāt, tṛṇādeś ca pakṣīkṛtatvāt | atha sādhyadṛṣṭāntayor vaidharmyodbhāvanam, tan na, sarvatra tasya sulabhatvāt ||

[237,19] aparas tu evaṃ tāvad dhūmāder iva kāryatvasya svābhāvikaḥ pratibandhaḥ pratipāditaḥ | idānīṃ saugatamano'nurañjanārthaṃ bādhakāny api pramāṇāny abhidhīyante | na khalv asmākaṃ bādhakapramāṇadāridryam | kiṃ tu nāyaṃ nyāyaḥ iti brūmahe | tatra tāvad idam eva bādhakaṃ pramāṇam, sakṛd api puruṣād anutpādaḥ nāma | yathā saugatānāṃ citrabhānor anumāne yadi citrabhānum antareṇa kāraṇāntarād api dhūmo deśāntare kālāntare vā jāyeta, dṛṣṭayor api deśakālayor na citrabhānoḥ sakṛd apy ātmasattāṃ labheta, yasmān na tadabhāve bhavatas tatkāryatvaniyamo yuktaḥ, atiprasaṅgāt | tataś ca tādṛśasya sarvasyaivātaddhetutvān na tataḥ sakṛd api jāyeta | bhavati ca tasmāt nātajjanyaṃ tādṛśam iti viparyaye bādhakapramāṇavṛttyā pratibandhasiddhiḥ, [238] tathāsmākam api yadi kiñcid buddhimadadhiṣṭhānam antareṇānyato 'pi kāryam upajāyeta, hanta na tarhi sakṛd api buddhimataḥ kumbhakārāder utpadyate | bhavati ca tatas tajjanyam ity ekaṃ bādhakaṃ pramāṇam |

[238,4] yathā vā saugatānām api na dhūmo 'nyasmād bhavatīti śaṅkanīyam, aniyatahetukatvena nirhetukatvaprasaṅgāt | nirhetukasya ca,

nityaṃ sattvam asattvaṃ vā hetor anyānapekṣaṇāt |
apekṣāto hi bhāvānāṃ kādācitkatvasambhavaḥ || [pra.vā. <3.34>=<<1.35>>]

<iti> | tathāsmākam apīti dvitīyaṃ bādhakaṃ pramāṇam |

[238,9] evaṃ ca sati yathā bhavatām ayaṃ niyamaḥ sidhyati, sa dhumaḥ yo 'gnyanvayavyatirekānuvidhāyī padārthaviśeṣaḥ, sa cāgnir yas tasya janakaḥ | tad yady asau śaṅkyamāno dhūmas tadāgnikārya eveti, tathāsmākam api tat kāryaṃ yad buddhimatpūrvakam | sa puruṣo yas tat kāroti | tathā yadi cetanāvantam adhiṣṭhātāram antareṇa [23a] kvacid api kārye niścetanānāṃ pravṛttinivṛttī syātām tadānīṃ kāryakriyāyā avirāmaprasaṅgaḥ | tathā hi yady acetanānāṃ svarasataḥ pravṛttis tadā nirabhiprāyavyāpāratayā sarvadā pravṛttiḥ syāt | na hy akasmāt pravṛttināśo yuktaḥ | tataś ca kāryasyāvirāmaḥ | athaudāsīnyam, tadā kadācid api pravṛttir na syāt, viśeṣābhāvāt | adhiṣṭhāyakena tu prayatnavatā kadācit pravartyanta iti yuktaṃ paśyāmaḥ, nācetanena | tasyecchāyattapravṛttinivṛttyor ayogād iti tṛtīyaṃ bādhakaṃ pramāṇam |

[238,18] idaṃ khalu kāryatvaṃ kādācitkakāraṇasannidhimattayā vyāptam, kādācitkakāraṇasannidhiś cānvayavyatirekābhyāṃ kartṛvyāpārādhīnaḥ, yathā turīvemādīnāṃ sannidhiḥ | vipakṣe ca kādācitkakāraṇasannidhisattā nāsti | na hy acetanaḥ kāraṇāni sannidhāpayituṃ śaknoti, śaktau vā ghaṭādāv api kartṛvyāpāranivṛttiprasaṅgāt | tataś ca vyāpakānupalabdhyā vipakṣān nivartamānaṃ kāryatvaṃ buddhimatpūrvakatvena vyāpyata iti pratibandhasiddhir iti caturthaṃ bādhakaṃ pramāṇam |

[238,24] tathā deśādyaniyamaprasaṅgo bādhakaḥ | tathā hi kāryatvaṃ deśakālaprakṛtiniyamena vyāptaṃ yadi prayatnavantam antareṇa bhavet, na deśādiniyamena bhavet | kartur icchayā hi kvacid deśādāv anyadeśādivyavacchedena jāyeta | tadabhāve sarvatra deśādau bhaved iti [239] vipakṣād vyāpakānupalabdhyā nivartamānaṃ kāryatvaṃ prayatnavannāntarīyakatvena vyāpyata iti pratibandhasiddhiḥ pañcamaṃ bādhakaṃ pramāṇam iti ||

[239,3] yat śaṅkaraḥ, nirabhiprāyavyāpārebhyaḥ sarvakāryāṇāṃ deśādiniyamo na syād iti | tathā nāpi kaścid viśeṣaḥ kṣityādihetūnāṃ prāsādādihetubhyaḥ yenāmī nirabhiprāya vyāpārāḥ santaḥ prayatnavannirapekṣāḥ pratiniyamavatā ca vyāpāreṇa tadvantaḥ syur iti ||

[239,6] vācaspatis tu kaṇikāyām īśvaravādam utthāpayann āha, yadi punar acetanāni cetanānadhiṣṭitāni kāryaṃ kuryuḥ, tato yatra kvacanāvasthitāni janayeyur iti na deśakālapratiniyataprasavaṃ kāryam upalabhyeta | hetusamavadhānādhīnajanmatayā kāryaṃ na pratyekaṃ kāraṇair janyata iti cet ? [satyam,] samavadhānam eva tu kāraṇānāṃ kutaḥ ? kādācitkaparipākād adṛṣṭaviśeṣād iti cet ? nanv ayam apy acetanaḥ kathaṃ yathāvat kāraṇāni sannidhāpayeta | no khalu yatra kvacanāvasthitāni daṇḍādīni vinā kumbhakāraprayatnam adṛṣṭaviśeṣavaśād eva parasparaṃ sannidhīyante, sannihitāni vā kāryasyeśate | tasmāt kāraṇasamavadhānavyāptatvāt kāryotpādasya, tasya copalabdhimatpūrvakatvābhāve 'nupapatter vyāpakanivṛttyā vipakṣāt kāryotpādo nivartamāna upalabdhimatpūrvakatvena vyāpyata iti pratibandhasiddhir iti ||

[239,15] evaṃ [23b] sati bhavatu kartṛmātrasiddhiḥ, sarvajñatā tu kathaṃ asya, dṛṣṭānte tadanvayasyābhāvād iti cet ?

[239,17] atra trilocanaḥ, naitad asti | yato nāsmābhir upāttabhedaḥ kartā sādhayitum iṣṭaḥ, kiṃ tarhi ? sādhyasāmānyam | tasya ca yena viśeṣeṇa saha vāstavaḥ pratibandho 'sti so 'py upādānādisākṣātkaraṇalakṣaṇo viśeṣaḥ sādhyasāmānye niścetavye 'vaśyaniścetavyaḥ, tattyāge sādhyasāmānyatyāgaprasaṅgāt | na ca śakyaṃ tyaktum, sādhyasāmānyasya kṣityādidharmivyāpakatvāt | tat punaḥ kṣityādyupādānaṃ paramāṇucatuṣṭayam sarvakṣetrajñasamaveta<siddhi>rūpāṇi karmāṇi | dikkālau copakaraṇam | sarvakṣetrajñalakṣaṇaṃ ca saṃpradānam | kṣetrajñopabhogalakṣaṇaṃ ca prayojanam | etat sarvaṃ pratyakṣataḥ pratipadyamānaḥ kartā pratyakṣīkṛtasakalaviśvavibhāgaḥ sarvajñaḥ | na cāsyopanyāsapūrvako 'nvayo dṛṣṭānte pradarśyate, yenānanvayādidoṣagaṇasyāpattiḥ syāt ||

[240,1] syād etat | mahābhūtotpatter dvyaṇukādikramasya ghaṭaniṣpatter api dvyaṇukādikramaviśeṣānupalabdher ayaṃ ghaṭaṃ kurvan kumbhakāro dvyaṇukam api karoti | na ca tasyopādānam upakaraṇaṃ vā kulālaḥ pratyakṣataḥ pratipadyate | tasmād ayam anekāntaḥ, yo yasya kartā sa tasyopādānādi jānātīti ||

[240,5] atrocyate | bhaved anekānto yadi kulālo dvyaṇukasya kartā bhavet | na hi yāvad antyāvayaviniṣpatter aṅgaṃ tat sarvaṃ kulālaḥ karoti, dṛṣṭasāmarthyakāraṇaprayoktṛlakṣaṇatvāt kartṛkatvasya | tasmāt dvyaṇukam api mahābhūtavat sandigdhakartṛkatvāt sādhyam eva | tad evaṃ yat sādhyavādinā sādhayitum iṣṭam anumeyasāmānyaṃ tad dūṣaṇavādinā pratibandhuṃ na śakyate | yas tu dūṣaṇavādinā pratibandhum iṣṭo viśeṣaḥ, nāsau
sādhyasāmānyavādinā sādhayitum iṣṭaḥ | kiṃ tarhi ? sādhyasāmānye niścetavye tena vāstavapratibandhasya viśeṣasya siddhir balād bhavantī nopekṣyate | evaṃ sādhanāyattāṃ viśeṣasiddhim ācāryo manyamāno yad dūṣaṇam avādīt, — yāvatīm arthagatiṃ sādhanaṃ vyāpnoti tāvatīṃ dūṣaṇam api | yady asau viśeṣo na sādhanena viṣayīkṛtaḥ, katham atas tatsiddhiḥ ? sidhyan vā katham aviṣayaḥ ? viṣayaś cet, kathaṃ svāśrayāṃ doṣagatiṃ na spṛśed iti, tan nirastam | yataḥ sādhanavādī sādhanādhīnāṃ yadi viśeṣasiddhim abhyupagacchet, tadaitat syāt | na ca naiyāyikaḥ sādhanāyattām viśeṣasiddhim upajīvati | kiṃ tarhi ? sādhyasāmānyapratibandhākṛṣṭasya viśeṣasya siddhim, yathā bauddhaḥ kṣaṇikatvasiddhau tena vāstavapratibandhān nairātmyasiddhim upajīvati | na hy ātmani nitye vibhau ca sati sarvavastuviṣayaṃ kṣaṇikatvam anumātum īśaḥ ||

[240,19] mīmāṃsako 'pi darśanasparśanābhyām ekam avayavinaṃ niścinvan niścetavyānuṣaṅgiṇa indriya<sya> nānātvaṃ niyataviṣayatvam indriyāṇāṃ svaviṣayagrahaṇaliṅgatvaṃ jñātur jñānasādhanatvam gandhādiguṇavyatiriktaṃ <dravyaṃ> [24a] guṇādhikaraṇam aniyataviṣayaś cetana ity etāvato 'rthān upajīvati | tathā sādhyaviśeṣo 'pi naiyāyikair upajīvyata iti sarvaṃ samānam anyatrābhiniveśāt | tasmāt siddhaṃ sarvajñatvam iti ||

[240,24] vācaspatis tu, syād etat | utpattimattvam upādānādyabhijñakartṛmātravyāptaṃ ghaṭādiṣu dṛṣṭaṃ tanmātram eva pṛthivyādīnāṃ gamayet | nityasarvaviṣayajñānavatkartṛpūrvakaṃ tu kutastyam ? na caitad ghaṭādau dṛṣṭāntadharmiṇi dṛṣṭam ||

[241,1] nanv evaṃ rūpādyupalabdheḥ kriyātvena cakṣurādisādhanānumānam api katham ? na hi cchidādayaḥ kriyā indriyasādhanā dṛṣṭāḥ, tāsāṃ kuṭhārādisādhanatvāt | atha dṛṣṭāntadharminy adṛṣṭam apīndriyasādhanatvaṃ pakṣadharmatābalāt sidhyati | rūpādyupalabdhigataṃ hi kriyātvaṃ tad eva karaṇaṃ gamayet, yat tadupalabdhinirvartanasamartham, na ca kuṭhārādayaḥ samarthā iti pakṣadharmatābalāt kuṭhārādivilakṣaṇam adṛṣṭacaram api cakṣurādy upasthāpayatīti | tad atrāpi samānam | na hy aparimeyāniyatadigdeśaindriyakātīndriyatrasasthāvarādilakṣaṇakāryotpādayaugapadyam asati sarvaviṣaye jñāne nitye vā seddhum arhati | no khalv īdṛśaṃ pārameśvaraṃ jñānaṃ kāryaśarīrendriyādikāryaṃ saṃbhavati, śarīrādyutpatteḥ prāg asyācaitanyena tatprākkālakāryotpādāya parameśvarāntarakalpanāprasaṅgāt | evaṃ ca tataḥ prāk tataḥ prāg ity anekālaukikakalpanāyāṃ varam ekam evālaukikaṃ buddhinityatvaṃ kalpitam | etenaiva śarīrendriyanityatvakalpanā prativyūdhā | etena yad eke
bruvate,

[241,12] sanniveśādimat sarvaṃ buddhimaddhetu yady api |
[241,13] prasiddhyet sanniveśāder ekakartṛkatā kutaḥ || [vidhiviveke pṛ. 219]

[241,14] iti, tad api parākṛtam | teṣāṃ sidhyet sarvajñanirākriyāmanoratho yadi piśitacakṣuṣaḥ paramāṇūn kṣetrajñān tatsamavetān vā karmāśayān draṣṭum īśate | na caitad asti | tasmād atīndriyārthadarśino 'smadādivilakṣaṇā bahavaḥ kalpanīyāḥ | tad varam astv eka eva tādṛśaḥ kalpanālāghavāyeti | tad evaṃ kāryatvād eva pakṣadharmatāsahāyād evaṃbhūteśvarasiddhir iti sthitam ||

[241,19] bhavatu vāsmād upādānādyabhijñakartṛmātrasiddhiḥ | pāriśeṣyānumānāt tu vyatirekidvitīyanāmno viśeṣasiddhiḥ | tathā hi tanubhuvanādyabhijñaḥ kartā nānityāsarvaviṣayabuddhimān, tatkartus tadupādānādyanabhijñatvaprasaṅgāt | na hy evaṃvidhas tadupādānādyabhijño dṛṣṭo yathāsmadādiḥ | tadupādānādyabhijñaś cāyam | tasmāt tatheti | no khalu paramāṇubhedān pratikṣetrajñasamavāyinaś ca karmāśayabhedān aparimeyān anyaḥ śakto jñātum ṛte tādṛśād īśvarād iti ||

[242,1] vittokas tu, yathā dhūmadarśanena pakṣadharmatābalān nikuñjavartitvaṃ vahner viśeṣo 'vyāpako 'pi pratīyate tathā kartur apīty adoṣa iti | tādṛg eva puruṣaviśeṣa iśvaraḥ [24b] pramāṇasiddha iti katham anīśajagadvādino bhagavataḥ pramāṇenāvyāhataśāsanatvam iti ||

||īśvaravādādhikāre pūrvapakṣasaṃkṣepaḥ sāmāptaḥ ||
