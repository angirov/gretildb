[191,1-199,7]|| sarvaśabdābhāvacarcā ||

[191,3] iha sarvaśabdābhāvasādhane jñānakāryānupalabdhim eke pramāṇayanti | ekajñānasaṃsargivirahāt kila neha svabhāvānupalabdher avasaraḥ | 
[191,4] tathā hi trayam avaśyam asyām abhidheyaṃ ghaṭādimatpratikṣepeṇa viśeṣaṇaṃ svabhāvaḥ phalañ ceti | tatra dṛśyaviṣayaviśeṣaṇavaśāt piśācāder (6a2) apratiṣedhaḥ | ekajñānasaṃsargivedanasvabhāvatvena rūpajñānād rasasya | nāpy abhāvapakṣadoṣānuṣaṅgaḥ | vyavahāraphalatayā ca pratyakṣasiddhir upasaṃhitā |
[191,7] sā ca pratiyogijñānāśraye saty upapadyate | tad eva pratiyogyantarābhāvanāntarīyakatayā tadabhāvavikalpajananasāmarthyāt sādhanaṃ bhavet | tato mūṭhaṃ prati tadātmikānupalabdhir abhāvavyavahārasādhanīti (6'a1) yuktam |
na ca sarvaśabdābhāve sādhye kaścid ekajñānasaṃsargī labhyata iti nātrāvakāśas tasyāḥ | sa tu śabdarāśir abhimatapradeśe vidyamānas tadā jñānakāryam anārabhyāsituṃ na samartha iti kāryapratiṣedhe 'pi nirviśeṣeṇaiva sattā pratiṣiddhā bhavatīti bhāvaḥ | 
[191,13] atra cintyate | na tāvat dhvanir ity eva śravaṇam vadhirasyāpi prasaṅgāt | tasmād indriyapāṭavasahakṛtasyaiva śabdasya (6'a2) śravaṇajñānajanakatvam | tac ca śravaṇapāṭavam ekajñānasaṃsargivirahe duravadhāram | ata eva pradeśapratyakṣāpekṣayā ghaṭaniṣedhaḥ | tato hīndriyaguṇaṃ gaṇayan ghaṭāparādham evānupalabdher avadhārayati | 
[191,16] na ca manaskāravat svasaṃvedanasiddhir indriyasya jaṭatvāt | nāpīndriyāntaragamyatvam | atīndriyatvāt | kāryaṃ punar upalabdhir evāsya | tatsiddhau ca kāryānupalabdher (6'a3) evāsiddhiḥ | asiddhau siddham anaikāntikatvam | na hi viṣaye saty apīndriyadoṣāt saṃbhāvyamāno 'nupalambhas tadabhāvaniyato nāma |
[191,21] nābhāva eva śabdasya tajjñānajananayogyas tu nāstīti brūma iti cet | 
seyaṃ kuvaidyavṛttir āyātā | prathamaṃ prāgalbhyagarbham abhimatapratikaraṇam abhyupagamyopāyabuddhyopanyastasyānupāyasya pareṇa (6'a4] tattvapratipādane kṛte paścād asādhyatvaghoṣaṇāt | sarvathā 'bhāva eva hi jijñāsite kāryānupalabdhir iyaṃ sādhanam uktā | na tu jñānajananayogyatāvirahajijñāsāyām | tad yadi pramāṇabhraṃśa eva kathañcij jñātaḥ | prameyabhraṃśas tu kimaṅgāṅgīkriyate | 
[192,1] varaṃ ca pramāṇāntaram eva mṛgyatām asādhyataiva tu kasmād avaghuṣyate | na hi śakyam avadhirasyāśṛṇvataḥ (6'a5) sannihitabherīravādyabhāvaḥ pratikṣeptum | vadhirāvadhirayor aviśeṣaprasaṅgāt |
	sati śrutikṛto 'sti viśeṣaḥ prāk paścād iti cet | naivam | yadi hi prāgavasthātaḥ śravaṇaśaktyānirviśeṣaḥ eṣaḥ | katham aśrutiḥ sati śabde | anyathā prāg api na syāt | atha visadṛśāvastho 'pi saṃbhāvyate | śrutāv api na śraddhātavyam asya viplavasya (6'a6] saṃbhāvyamānatvāt | tatrāśravaṇam abhūtaśravaṇaṃ veti na viśeṣaḥ | 
	ante kutaḥ śaktiviparyaya iti cet | madhye kutas tadabhāva iti samānam | tasmād apakṣa evāyaṃ sann api śabdas tadā na śruta iti | kevalaṃ kim atra pramāṇam astv iti cintāyāṃ kāryānupalabdhir anaikāntikīty uktam eva | śravaṇapāṭavasya duravadhāratvād iti | 
[192,11] nanu katham etad duravadhāraṇaṃ dṛṣṭaśravaṇapāṭavasmaraṇabalavataḥ (6'a7) śrotuṃ pravṛttasya | kṣaṇikatve 'pi hi visadṛśasahakāripratyayāntaravirahe visadṛśadaśāsaṃbhavābhāvāt | indriyavikārakāriṇo hi pratyayā dhātukṣobhaprahārādayo nirṇītaśaktayaḥ svasantāne santānavyākulībhāvahetavaḥ sūpalakṣā eva | anupalakṣitās tu svaprabhavabhedaśaṅkā katham iva kṣamante | sūkṣmaṃ tu prabhāvavato 'dhiṣṭhānādivikārakāraṇaṃ (6'b1) śaṅkamānasya śravaṇe 'pi ka āśvāsaḥ | tasmād anupalakṣyakāraṇārabdhadiṇmohalakṣaṇendriyabhrāntidarśane 'pi prasiddhakāraṇānupalakṣaṇān nendriyāṇām atādavasthyavyavasthā yathā anyathā tatpratyayānāṃ bhramatvaprasaṅgāt tathādyāpi kiṃ na gaṇyate mābhūt sarvasaṃvṛttivilopaḥ | 
[192,19] abhyāsadaśāsattisamāśrayas tu samānaḥ | na hi vadhiravarasyābhiropārūḍhaśravaṇabalasyāpy aśravaṇe (6'b2) 'bhāvaniścayaṃ brūmaḥ balaniścayasyaivābhāvāt | tadvad anyasyāpy akalitabalasya | atyantābhyāse hi sakalarajanīsuptaprabuddhānām adarśane 'pi tadavasthāsaṃvedinām aviparītavyavahāravṛttidarśanāt kaḥ prastāvo jāgrataḥ svātmany anyathātvaśaṅkāyāḥ |
	tasmād atādavasthasya tadvyavasthāyā vā niṣedhaḥ prasiddhakāraṇābhāvāt tadupalakṣaṇābhāvād vā | 
	yadi (6'b3) darśanaśravaṇādāv abhyāsadaśāpekṣayādhyakṣatvanibandhanaṃ tādavasthyam icchatā saṃvṛtivyavasthite nendriyatādavasthyaṃ sāmagrīpratibuddhabuddhitādavasthyaṃ vā sādhāraṇaśaktyapekṣayā svasaṃvedanam eva vā śaraṇam āsthīyate | tad evāśravaṇadaśāyām apīti katham anekāntaḥ śabdābhāve | 
	nanu jñānātmany eva svasaṃvedanam (6'b4) iti cet | na |

[193] 	ekādhimokṣaviṣayeṣv ekakāryopayogiṣu |
	ekadhīḥ sarvaviṣayā sthitā nirbhāgavartiṣu ||

	pañcaskandheṣv apy aham ity eko 'dhimokṣaḥ | bhāṣaṇādāv ekasminn arthe parasparopādeye copayogaḥ | ghaṭādisaṃjñake tu rūparasādau prasiddho 'yaṃ nyāyaḥ | anyathā vyavahārāyogāt |
[193,5] nanu na (6'b5) śarīrapratyakṣaṃ buddhim anveti | evam etat prātisvikarūpāpekṣayā rūparasādivad eva | sāmānyena tu gṛhītvaikadhīviṣayatvam ucyate yāvan na nirbandho vivecane | vivecane tu pṛthakpramāṇam uktam | tena pratyakṣaś caitro na ca buddhir adhyakṣeti dvitayam aviruddham | ata eva tadavastho 'ham iti vikalpo 'pi (6'b6) saṃvedanānusārī sarvaviṣaya eva |
[193,9] bhrāntir iyam iti cet | na | bādhakābhāvād bhrāntyasiddheḥ | tasmāt pūrvapratītaśrotraśaktes tadavasthāniścayasaṃbhavād aśrutiḥ śabdasyaivāparādhād iti jñānābhāvenāpi tadabhāvasiddhir aikāntikīti na prakṛtavyāghātaḥ | iyaty eva tarhi svabhāvānupalabdher (6'b7) lakṣaṇasāmagrīti kāryānupalabdhisaṃjñākaraṇe ko 'rthaḥ | pratyayāntarasākalyaṃ svabhāvaviśeṣaṃ cāpannasyaiva śabdasyānupalabdhyā niṣedhāt | tathāpy anyasaṃjñāyāṃ ghaṭaniṣedhe 'pi ko niṣeddhā kevalaṃ ghaṭavat śabdasyāpi dṛśyānupalabdhyāpi niṣedhaḥ sādhyo jāta ity ucyate | tatraikajñānasaṃsargisaṃbhavād yuktaḥ tayā niṣedha iti cet | 
	tatraiva (6a3) tāvad ekajñānasaṃsargiṇaḥ kim apekṣayā | rūpadarśane hi rasasya viprakṛṣṭadeśatayā 'nupalabdhilakṣaṇaprāptatvād evāpratiṣedhaḥ prāpyakāritvād ghrāṇarasanasparśanānām | uktena ca krameṇendriyatādavasthyaṃ siddham iti kim ekajñānasaṃsargyapekṣayā | naivam indriyātiriktasyālokasya tatrāpekṣyatvāt | sa hi bahiṛsulabhakāraṇādhīnopajanāpajanadharmako na svātmatādavasthyasādhya (6a4) iti tadartham ekajñānasaṃsargo 'pekṣyamāṇa indriyasādguṇyajñāne 'pi sahāyībhaviṣyati | 
	evaṃ yatrālokanirapekṣaiva grahaṇaśaktis tatra na kiñcid ekajñānasaṃsargyapekṣayeti siddham | tac ca nāma kvacit sādhane 'pekṣyate yadantareṇa virodhāsiddhisandeheṣv anyatamadoṣāsattiḥ | na ca dvividhopalabdhiyogyatāpannasya kvacid (6a5) anupalabdhyā niṣedhe sā 'sti yena saṃsargī niyatam apekṣyeta | yatrāpy ayam apekṣyate | tatrāpi ālokāpekṣapratipattino vastunaḥ pratiṣedhe viśeṣaṇāsiddhiparihārārtham eva | na caitāvatā sarvatra tadapekṣā | na hi vināśaṃ praty anapekṣā vyāptisādhanī sarvatra kṣaṇabhaṅgasādhane 'pi svabhāvahetāv apekṣyate |
	[194,3] yadi cāyam apekṣya eva kimaṅga dṛśyaviśeṣaṇena (6a6) kenacid ekajñānasaṃsargino dṛśyatvāvyabhicārāt | na hi piśācasya kenacid ekajñānasaṃsargaḥ 
	eka evārtha ubhayathāpīti naikaprayoge 'nyaprayojanacarceti cet | 
	na sāmānyaviśeṣabhāvena bhedasyāvyaktatvāt | saṃsargo hi na viśeṣaṇaṃ vyabhicarati | viśeṣaṇamātraṃ tu taṃ vyabhicaraty eva | ata eva viśeṣaṇasiddhaye saṃsarga upanīyate na tu viśeṣaṇaṃ saṃsargākṛṣṭaye (6a7) prabhavati śabde 'pi prasaṅgāt | tathā ca pakṣakṣaya iti kaḥ śramasyārthaḥ | tasmād ekajñānasaṃsargo nāma prakṛtodāharaṇāpekṣayaivodghuṣyate | na svabhāvānupalabdhau sarvatrāpekṣyatvena ||
	[194,10] prastute hi kalasapratiṣedhe sā dig astu saviśeṣaṇasiddhyai | nopalabdham upalabhyam itīyallakṣaṇaṃ khalu nijānupalabdheḥ | tathā ca lakṣaṇe prayoge copalabdhilakṣaṇaprāptānupalabdhimātropanyāsaḥ | śāstre viparyayabādhopadarśane ca pratyayāntarasannidhau svabhāvaviśeṣavataḥ sattve 'nupalabdher asaṃbhavaḥ khyāpyate | anyathā prayojakam aṃśaṃ saṃsargam eva sarvatra darśayet viśeṣaṇavat | tādātmyaṃ tu dṛśyatvam abhyupagamyaiva niṣidhyata iti viśeṣaṇasyānuktimātram na punar aprayojakatvaṃ vyāpter iva viduṣi | anvayoktiviśeṣe vā vyatirekasya | tasmāt nyāyanāthasyāpi nāvaśyam ekajñānasaṃsargivyapekṣābhiprāyaḥ svabhāvānupalabdhau |
	[194,17] api caivaṃ kāryānupalabdhāv eva sarvasaṅgraham ācakṣīta svabhāvānupalabdher api tadekadeśatvāt | sarvapramāṇasaṅgrahavyavasthāṃ ca kāryānumāne kuryāt svasaṃvedanād anyatra |
	[194,19] tasmād indriyajñānaviṣaye na kāryānumānavyavasthā yathā tathā tadagṛhīta ity eva kutaḥ kāryānupalabdhivyavasthāpi śāstrakārasya | yathā hi pratyakṣavyavasthāvilopabhayam ekatra tathānyatra svabhāvānupalambhasya | yathā vā 'pratyakṣe kāryaṃ liṅgam tathā 'pratyakṣayogya eva tadanupalabdhir iti samānam | 
	yathā vāyam eva bhagavān jñāne jñānāntarābhāvam api dṛśyānupalabdhyā vyavahārayati | yad āha; 

	dṛśyātmano vā vikalpasya darśane 'dṛṣṭir 
vikalpakalpanām indriyajñāne pratihantīti 

	tadā ka ekajñānasaṃsargī | kiṃ caivamabhyupagame kāryānupalabdher apy asiddhir iti prakṛtamatahānir eva | na hi jñānakāryasyābhāvaḥ kāryānupalabdher eva boddhavyo 'navasthāprasaṅgāt |  svasaṃvedanaṃ caikākāraniyatam anyābhāvaniścayam ākṣipty eva kevalaṃ vimataṃ prati yadi syāj jñānāntaram anubhūyeteti dṛśyānupalabdhir eva śaraṇaṃ vyavahāre bāhyavat | viśeṣaṇānuccāraṇaṃ tu syāt | na tv anyā gatiḥ | saṃsargāpekṣāyāṃ ca sāpi nāstīti sandigdhāsiddho hetuḥ | tasmād anupalabdher ekajñānasaṃsargāpekṣāniyamam anullaṅghya vartitum aśakyam |
	[195,4] bahir apekṣayā niyamo veti cet? na tatrāpi nibandhanābhāvāt | yad dhi sāmarthyam antas tadatikrame tasya bahir api lābhasaṃbhave kiṃ na sadṛśī sthitiḥ | vicitro hi viṣayasvabhāvaḥ | tatra svātmā tāvat pratyakṣībhāve yogyatāmātram apekṣate | śabdagandharasasparśatamisrālokās tu manaskārātiriktam indriyaṃ ghaṭādisanniveśinas tu rūpaviśeṣāḥ prakāśam api prāyaśaḥ | tathaiṣāṃ vidhāv upalabdhir iva svabhāvasyānupalabdhir api niṣedhe kiṃ na bhinnām eva sāmagrīm apekṣeta |
	[195,10] tatrādye yathā nendriyatādavasthyenopayogaḥ tathā madhyamīyeṣv api naikajñānasaṃsargiṇā | anyātiriktāpekṣiṇas tadapekṣā yujyate 'pi | tato yathā yadi buddhiḥ syād upalabhyetaiva kim indriyatādavasthyāpekṣayeti sāmarthyam tathā yadi syād rasādis tadavasthendriyeṇa mayopalabhyetaiva kim ekajñānasaṃsargiṇeti śakyam eva | tasmād bahir api niyamasaṃbhāvanā 'tidūraivābhyupagame vā jñāne 'py apekṣeta |
	[195,15] tatrāpi saṃvedanaikapratyakṣāpekṣaikajñānasaṃsargo 'stīti cet | 	nanu na saṃvedanaṃ nāmaikaṃ pratyakṣam asti dharmamātrasya tasya pratisvaṃ bhedāt | sāmānyam āśrityaikajñānasaṃjñayā tu parituṣṭau bhinnendriyagrāhyayor api svasaṃvedanendriyajñānaviṣayayor api vā prasaṅgaḥ | yayoḥ sator anyonyapratyakṣāvyabhicāras tatreyaṃ vyavastheti cet | rūpayor api nāyaṃ niyamaḥ | pradeśapiśācayor adarśanāt | viśiṣṭayor asty eva | na ca sāmānyāparādho viśeṣam āskandatīti cet | evam api śabdākāśayoḥ śabdamanaskārayor vā prasaṅgaḥ | na hy ākāśapratyakṣaṃ manaskārasaṃvedanapratyakṣaṃ vā sattve śabdasya pratyakṣaṃ vyabhicarati | vyabhicāre punaḥ kāryānupalabdher anekāntaprasaṅgaḥ | tasmād avyāpakam ekajñānāpekṣaṇam anyasyāpi ca sulabham ity alaṃ vimatyā |
	[195,24] api cāyaṃ cittayor ekajñānasaṃsargo 'pūrva eva mukhyasyābhāvād gauṇasya caikāyatanasaṅgrahābhāvāt | upalakṣaṇam ekāyatanasaṅgraha iti cet | ekajñānasaṃsarga eva kiṃ nopalakṣaṇam ākhyāyate | prakṛtaghaṭodāharaṇāpekṣayā tu dvayam apy etad uktam ity anabhiniveśaḥ | 
[196] yathā hy ekāyatanasaṅgraheṇānyonyapratyakṣāvyabhicāra upalakṣyate tathaikajñānasaṃsargeṇāpi pratiyogimātrāpekṣaiveti yujyate | 
	kaś ca kasya pratiyogī | yayor ekākāraniyataṃ pratyakṣam itarābhāvaniścayam upapādayituṃ śaknotīti | kayoś caivam anupalabdhiḥ | yayor ekapratyakṣam aparapratyakṣāvyabhicāri | tayor hi sator naikarūpaniyatā pratipattir asaṃbhavāt | tatas tāvat yo viśiṣṭakāladeśadaśāsantānāpekṣayānyo 'nyasya pratiyoginau vyavasthāpyete | sa dṛśyaḥ saṃvittilābhalakṣaṇe 'yogas tayor iti kṛtvā | ata eva tayor ekākāraniyataṃ vedanam anyasya pratiṣedhavikalpam upapādayituṃ śaknotīti tādṛśām abhāvaḥ pratyakṣasiddho 'bhidhīyate | tam eva niścayaṃ mūṭhaṃ prati pratiyogyupalambhasvabhāvānupalabdhir upalabdhiyogyatā yugayoginaḥ saṃbhavantī vyāhāravyāhārāv api sādhayatīti tāvataivetaramatapratikṣepeṇa svabhāvaphalayor api pariniṣṭhāsiddhau kim ekendriyagrāhyatāpekṣopagraheṇa |
	[196,12] ayaṃ hi pratiyoga ekenānekena vendriyeṇa grāhyayor arthayor jñānayor jñānārthayor vā sādhāraṇo 'bhāvasādhane ca nirapavāda iti kas tadanurodhaḥ | yathā hi bhūtalakalasayoḥ jñānayor vaikarūpavedanam anyapratyakṣāvyabhicāritayā tadabhāvaniścayotpādane paryāptam tathā pānakapānakarmaṇi dvayam upalabdhavatas tādavasthyasaṃvedinaḥ pradīpakavalane sparśamātropalabdhī rasābhāvaniścayajanane | 
	svavikalpākāramātrasaṃvedanaṃ vā sannihitasparśābhāvāvasāyasādhane śaknoty eva | na hi tadvikalpavedanaṃ tadā sataḥ sparśasya pratyakṣaṃ vyabhicarati | na cānyonyapratyakṣāvyabhicārād anyad anyatrāpi dvitīyābhāvaniścayotpādanasāmarthyaṃ nāma | nāpy abhāvaniścayotpādanasāmarthyād arthāntaram abhāvapratyakṣīkaraṇaṃ nāma | na hy asau vigrahavān yataḥ sākṣātkartavyaḥ | 
	yadā ca paryudāsena pratiyogy evābhāvas tadā tv asya mukhyaiva pratyakṣasiddhir iti yuktaṃ sarvatra vyavahāraphalatvam | na cāyaṃ pratiyogaḥ svabhāvādiviprakarṣiṇāṃ kenacid asti yena kasyacit pratyakṣaṃ tadabhāvavibhāvanāya prabhavet | na caivaṃ nivṛttimātram anupalabdhir ukta bhavati | 
	bhaṭṭas tu paryudāsapakṣe 'pi yathoktaṃ pratiyoginam anapekṣyānyamātrasyopalabdhim anupalabdhiṃ pramāṇayatīti tanmate yuktaḥ piśācādipratikṣepaḥ | rūpadarśinas tu rasas taddeśaviprakṛṣṭa eva | na tena pratiyogaṃ yathoktam āvahati | rasanāgrasaṅgī tu nābhāvam anupalabdhau vyabhicarati 
[197] iti na doṣaḥ kaścit | ata eva kāryānupalabdhyādīnām sākṣād akṣamaḥ svabhāvānupalabdhau antarbhāvaḥ paramparyeṇocyate | tādṛśasya pratiyogasyābhāvat |
	tasmād upalambhayogyatāprāptasyānupalambha ity eva dṛśyānupalabdher lakṣaṇam | sā ca yathoktapratiyogyupalambharūpatayā siddhasyābhāvasya vyavahārikasyaivāvatiṣṭhata iti na nyāyaśāstrayor uparodhaḥ | ekendriyagrāhyopanyāsas tu ghaṭādyudāharaṇāpekṣa eva mantavya iti sthitam | tatra yadā tāvat timirālokasaṃjñite ākāśapradeśe dṛśyamāne devakulādau vā bheryāder evābhāvaṃ pratipadyate tadā tad eva tadekākāroparaktajñānaviṣayībhavajjñānaṃ vā tādṛśaṃ niyataprāptikapratyakṣodayasya niṣedhyasya tajjñānasya vā paryudāso 'nupalabdhiḥ | avyāpṛtacakṣus tu rasādis tajjñānaṃ vāntato manaskārākāro jñeyaparyudāsaḥ | tatsaṃvedanaṃ ca paryudāsaḥ |
	na hi tad api śabdapratyakṣodayavinākṛtam upapadyate paṭuśravaṇasya | nirvikalpakasya tu na niṣedhe 'dhikāraḥ | kevalaṃ yāvaddeśasaṃbaddhasya dhvaner adhyakṣaṃ na vyabhicarati rasādipratyakṣaṃ vikalpākārasaṃvedanaṃ vā tāvaddeśaśabdāpekṣaiva paryudāso vaktavyaḥ anyaṃ prati pratiyogasyānyonyapratyakṣāvyabhicāralakṣaṇasya vaktum aśakyatvāt | tataś ca pūrvavat pratyakṣasiddhir abhāvasya | vyavahāraś ca phalaṃ dṛśyānupalabdher eva śabde 'pīti siddham | 

ekadhīvirahe 'py asyā vyāpārānuparodhataḥ |
anākṛṣṭer aniṣṭasya pratiyogisamāśrayāt ||

iti || ālokādisamagrādhigataye janmādhikavyañjakāpekṣe sūcita ekadhīparicayo śabdapradīpādiṣu | kiñcit tu śrutadṛṣṭapūrvimanasas tādṛgdṛśaḥ saṃvedo 'nyeṣu svānupalabdhir eva hi svādyākāraśūnyānyadhīḥ ||
nākṣasya siddhaṃ yadi tādavasthyaṃ śaktinaṃ kāryānupalambhanasya | akṣasya siddhaṃ yadi tādavasthyaṃ phalaṃ na kāryānupalambhanasya ||

[198]avaśyāpekṣaṇīyatve svabhāvānupalabdhiṣu |
saṃsargasya kathaṃ siddhir jñānakāryadṛśo 'pi vaḥ ||
bāhya evaiṣa niyamo yadi tatrāpi kiṃkṛtaḥ |
pradeśamātrayogyatvāc citrā hi viṣayasthitiḥ ||
anālokasya dhīr yadvad bādhā nānuktabhedikā |
saṃsargiṇam anādṛtya tathā bādhāt tu kutracit ||

tasyāstu rūpaṃ pratiyogi vastuvijñānam eveti na bhaṭṭabhītiḥ | tathā hi so 'pi pratiyogibhāvo mithaḥ samakṣāvyabhicāra eva ||

tata evaikavijñānam anyābhāvavikalpakṛt |
nābhāvabodhyo 'dhyakṣeṇa tatkṛtān niścayāt paraḥ ||
yathoktapratiyogitve saty eva kṣamam akṣajam |
tadabhāvāvasāyāyetīdṛśī vastunaḥ sthitiḥ ||

nanu pratiyogyevaikajñānasaṃsargī sākṣād ekajñānasaṃsargasyābhimatatvān mukhyatayā sākārasvīkārāt | tataḥ sāmarthyād ekaśabdo 'vyabhicāramātropalakṣaṇatayā 'vatiṣṭhate | pratyakṣaikajātyapekṣayā caikavṛttir eva | na caivaṃ saṃjñāmātram tathā rūḍhadarśanāt yathaiko brīhiḥ saṃpannaḥ subhikṣaṃ karotīti | tena yatrāpy ekajñānasaṃsargiṇi dṛśyamāna iti ucyate tatrāpy anyonyapratyakṣāvyabhicāriṇīty ayam evārthaḥ | ekāyatanabhāva eva tūpalakṣaṇatayā prakṛtāpekṣatayā vyākhyeyaḥ yathā pradeśas tajjñānaṃ cānupalabdhir iti |
tataś ca svabhāvānupalabdhau pratiyogisamāśraya ity ekajñānasaṃsargasamāśraya evokto bhavatīti katham avyāpakam ekajñānasaṃsargitvaṃ nāma | satyam evam | pratiyugasitaikadhīsthitir yadi bhavate pratibhāti kā kṣatiḥ | nanu sakalakalāpasaṃhṛtaṃ svayam adṛśo 'stu niṣedhanaṃ dhvaneḥ ||
[199] anyonyapratyakṣāvyabhicārasya kenāpi dhvanāv api saṃbhavāt itarasya tu pratiyoginaḥ ayogāt | pratiyogaparyavasitam ekajñānasaṃsargaṃ manyamānasya svānupalabdhiḥ prakṛtaniṣedhe kā parāpekṣā | tasmān na yogyadeśāviśeṣaśabdābhāvasādhane jñānakāryānupalambhaḥ śaraṇīkaraṇīyaḥ svabhāvānupalabdhyaiva siddher iti | timirālokayos tu parasparadeśaparihāreṇa sthitayor abhinnendriyakṛta evaikajñānasaṃsargaḥ sulabha iti tadabhāvasādhanādhikāre dūrasthitaiva svabhāvānupalambhād anyasādhanacinteti ||

|| sarvaśabdābhāvacarcā samāptā ||
