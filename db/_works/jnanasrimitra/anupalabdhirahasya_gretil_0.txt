[183-190] || anupalabdhirahasyam ||
(2b6)
siddhānte viprakīrṇasyānupalambhasya yādṛśī |
rūpaniṣṭheha tādṛśyāḥ saṅgrahaḥ kriyate sphuṭaḥ || 

pratiṣedhe sādhye 'nupalabdhis tṛtīyaṃ liṅgaṃ | (2b7) tac ca yady upalabdhivirahamātraṃ tat kathaṃ kasyacit pratipattiḥ pratipattihetur vā tasyāpi vā kathaṃ pratipattiḥ | tasmād abhakṣyādivat paryudāsavṛttyā 'nyopalabdhir evānupalabdhiḥ | 
tatrāpi yady anyamātrasya | tadaikasya kasyacid upalabdhau sarvasya niṣedhaprasaṅgaḥ | iṣyata eva tādātmyaniṣedhaḥ sarvasyeti cet | taddeśaniṣedho 'py anivāryaḥ | tad ayaṃ viśeṣaḥ ||

vedye yatra hi yanmatir niyamataḥ (3a1) syād vā na vā |
tasya dhīr iṣṭā no 'nupalabdhir anyavirahajñānasthiter āśrayaḥ || 

yatra vedyamāne yasya matiḥ syād iti deśakālasvabhāvaviprakarṣiṇāṃ niṣedhaḥ | niyameneti | upalambhakāraṇāntaravaikalyasya | etena dṛśyaviśeṣaṇaprāptasyābhāvajñānasthitir iti darśitaṃ | ato na sarvasya niṣedhaprasaṅgaḥ | 
yatra ca vedyamāne yanmatir niyamena syāt | tasyaiva dhīr iṣṭā 'nyasya dvitīyasyābhāvaniścayaprabandhākṣepāya kṣameti | etena na virahamātraṃ | (3a2) paryudāsavṛttyā tv anyaviśeṣabuddhir ity uktaṃ | atra ca tasyaivaikākina iti sāmarthyāt | anyathetarasyāniṣiddhopalabdher abhāvāsiddheḥ |
tad yathā neha ghaṭa upalabhyasyānupalabdheḥ | yathā kvacit kiñcid iti | tatra dṛśyasyeti svabhāvaviśeṣa upalambhapratyayāntarasākalyaṃ coktaṃ draṣṭavyaṃ | anupalabdher iti pratiyogina upalabdher ity arthaḥ | 
tac ca pratiyogīhety ādhāratāprāptaṃ bhūtalam anyad vaikendriyajñānasaṃsargi | (3a3) tadanyo vā | yasmin vedyamāne niṣedhyam upalabhyam eveti sāmānyokteḥ | tatra yadi bhūbhāga upalabhya eva kumbhasambhavaḥ sādhyaḥ | tadā sa eva pratiyogī kim anyāpekṣayā | yadā tu nabhasi tadā 'pi tad evālokasañjñitaṃ | anyo vā ghaṭādir aniyatasthitiḥ spṛśyaniṣedhe tv ayam eva | 

[184] etenaikajñānasaṃsargī pratiyogī vyākhyātaḥ | kvacit punar anyathā 'pi |
athā pradīpaṃ kavalayatur neha (3a4) raso dṛśyānupalabdher iti sparśa eva pratiyogī | tayor hi sator naikarūpaniyatā pratipattiḥ pānakavat | dūrād rūpadarśane 'pi tarhi kathaṃ rasaniṣedho na bhavati | deśaviprakarṣiṇa upalambhayogyatāyā abhāvāt | prāpyakāritvād ghrāṇarasanasparśanānāṃ | uktaṃ ca | yasmin vedyamāne yad avaśyaṃ vedyata eveti | nāpi rasānubhave rūpaniṣedhaḥ | tadā 'pi tallakṣaṇāyogāt | evaṃ (3a5) śabdopalabdhyā 'pi na rūpaniṣedhaḥ | samandhakāre hi sato 'pi rūpasya jñānāvyabhicāriṇī na śabdavittiḥ | āloke tu na tāvad dṛśyamānasyaiva niṣedhaḥ | adṛṣṭasya tu yogyasya niṣedhe 'pi na doṣaḥ | tallakṣaṇātyāgāt | 
etena devakulādau paridṛśyamāne taddeśabheryāder evābhāvasiddhir nāvaśyaṃ śabdāntarasahapratītisāpekṣeti darśitaṃ | na tayoḥ sahapratītiniyama iti ceti | (3a6) bhūbhāgakumbhayor api naivaṃ | ubhayos tu sator ekarūpapratītiniyamavirahaḥ pratyakṣasya tatrāpi samānaḥ | ekajñānam anyagrahāvinābhūtam vā 'nyagrāhijñānāntarāvinābhūtam veti na viśeṣaḥ | evam ekendriyajam anyad vā | 
santamase 'vavarake 'pi dīpābhāvas tadākāravirahiṇo jñānāntarād antato vikalpād api yadi parasamayasyānuvartanaṃ| vastutas tu vastusann evāndhakāra ekajñānasaṃsargī pradīpasya (3a7) sambhavatīti kim anyena |
nanu svabhāvaviśeṣe 'pi pratyayāntarasannidhir upalabdhiyogyatā | sa ca bhinnendriyajñānanimittam bhavann api bhinnendriyajñānapratyayaniścaye 'nupayuktaḥ | tataś cānyasya pratyayāntarasannidhisaṃśaye niṣedhaḥ kriyamāṇo 'ntato vikalpād api niyatākārāt kathaṃ dṛśyasya kṛtaḥ syāt | 
ucyate | na khalu pratyayāntarasannidhisiddhinibandhanaṃ samānendriyajñānam eva | kiṃ tu (3b1) pañcaskandhalakṣaṇasyātmabhāvasyāvasthāviśeṣasaṃvedanam api | yadā nendriyasvabhāvaviśeṣābhyām aparaḥ prakāśako 'pekṣyate | yathā śabdapradīpādau | tatra hi kiñcit śrutadṛṣṭapūrviṇas tadavasthendriyapraṇidhividuṣo yataḥ kutaścit tattadākāravirahiṇo jñānāt tadabhāvasiddhiḥ kena vāryate | 
kas tarhi jñānāntaraparigrahasyopayogaḥ | taddaśāsaṃvido jñānānutpādād eva tadabhāvasiddheḥ | katham vā bhinnaviṣayendriyajñānād (3b2) anyaniṣedha iti | 
uktam atra 

nābhāvasya kvacit sāmarthyam 

ityādi | tato na jñānāntaram indriyasādguṇyaniścayāya samāśrīyate | kiṃ tu [185] pratiyogivirahavikalpajananāya | tatra yathā samānendriyasaṃsargijñānam anyābhāvaniścayasamarthaṃ | tathā 'nyad api | sati sattve 'vyabhicaritavyārthāntarajñānākāravirahīti na kaścid viśeṣaḥ | 
katham iti cet | 
nātrecchānicchayoḥ sāmarthyaṃ | yasya tu (3b3) yadanvayavyatirekānukāras tayor hetuphalabhāvābhyupagamaḥ | yathā bhūtalaikākāraniyamāt tajjñānam anyaniṣedhavikalpenānukṛtānvayavyatirekaṃ tathā pradīpam ānane kṣipataḥ sparśākāramātraniyamād rasābhāvajñānena tajjñānaṃ | na hy anayor utpattau vyavadhānāvyavadhānavibhāgaḥ | tathā 'nupādhike payasi praṇihitaghrāṇasyāsparśanadarśanasyāpi (3b4) vikalpa eva gandhāntaram ananubhavato 'pi gandhābhāvajñānena tadākāraśūnyaḥ | 
laiṅgikaṃ tad iti cet | 
na | vyavadhānābhāvād abhyāsadaśāvataḥ | yatpratipattāv eva hi yanniścayo na sa laiṅgikaḥ pratyakṣasiddho vā | yathā nīlaṃ na pītam iti | asti ca sannihite payasi ghrāṇapraṇidhānamātrākāravikalpavato nāsti gandha iti niścayaḥ | tatra (3b5) gandhajñānābhāvamātrasyāsādhanatve yadi niyatākāravikalpānubhavo na hetuḥ | pītābhāvajñānasyāpi mā bhūn nīlānubhavaḥ | 
atra vā pratyakṣapauruṣam āmanato duṣpariharaṃ paratrāpi | tad eva ca pratyakṣam ekasya niṣedhyāpekṣayānupalabdhir ucyate yathā tathoktaṃ | 
tac ca mūṭhaṃ pratipattāram adhikṛtya pūrvasamayānusāreṇa dharmiviśeṣe 'bhāvaṃ (3b6) niścāyayal liṅgaṃ | amūṭhasya punar abhāvavato 'nantarasaṃśayavinākṛtaḥ sthira evāsau niścaya iti pratyakṣapravartita ucyate | 
nanu na pratyakṣakṛtaḥ kaścid abhāvavyavahāraḥ | nāpi pratyakṣam arthābhāvaniścayena phalavad uktaṃ | kiṃ tu jñānābhāvaniścayenaiva | taddvāreṇaiva tv arthābhāvaniścayam antarbhāvayatīti pratyakṣakṛtaḥ sa ucyate | 
sa ca tatsāmarthyajanmā 'py anantaraṃ saṃśayena bhavatā (3b7) paribhūyamāno mūḍhaṃ prati laiṅgikaḥ | na hi jñānasyeva prakāśarūpaniyamo 'rthasyety adṛṣṭasyāpi sthiter avirodhāt | dṛśyānupalabdhiḥ śaraṇaṃ | amūḍhasya tu vyāpakānupalabdhiḥ | dṛśyasattāyā darśanaviṣayatvena vyāpteḥ | etadvivecanāsāmarthyāt tu prācyo mūḍha ity eke |
tad ayuktaṃ | yathā hi jñānam aprakāśam anavasthāyi tathā 'dṛśyam bahir apīti tadvad eva (4a1) pratyakṣeṇānivāryavirahavyavahāraṃ | kevalaṃ jātyaiva jñānaṃ dṛśyaṃ | bahis tu kiñcit kathañcit kadācit | tatrābhyāsaviśeṣavataḥ pratipattur jñānāntarasāmānya iva bāhyaviśeṣe 'pi pratyakṣamātrād eva jhagiti niṣedhasiddhir asakṛd anubhūyamānā katham apahnotuṃ śakyā | 

[186] tattvato 'numānasambhavād iti cet | 
abhimatayogyatāniścayo 'pi na pratyakṣakṛtaḥ syād iti yat kiñcid etat | na ca yathoktaḥ saṃśayo bahiradhikāreṇaiva | tad ayam (4a2) asaṃsṛṣṭavikalpo vā darśanātmā dṛśyātmano vā vikalpasya darśane 'dṛṣṭir vikalpakalpanām indriyajñāne pratihanti ityāder avācyatāprasaṅgāt | tasmāt jñāne 'pi kadācid anyajñānasya vimarśaḥ | arthe 'py anullikhitāntarāsaṃśayo niścaya iti daśāvibhāgena pratyakṣasyetarasya vā sāmarthyasthitir na tu jātivibhāgena | 
nanv

ekopalambhānubhavād 

ityādinā jñānāntaraniṣedha eva sāmarthyam uktam anubhavaś caivam (4a3) eveti cet |
na yathā hīdaṃ nopalabha iti pratyakṣād anubhūyate | tathedaṃ nāstīty api jhagity evābhyāsavataḥ | anabhyāsavatas tu jñānābhāva eva niścayaḥ | taddvāreṇa tv arthābhāva iti tadapekṣayā śāstre tathābhidhānaṃ | evam ekajñānasaṃsargiyatnādayo 'pi vācyāḥ | ata eva

vyavasyantīkṣaṇād eva sarvākārān mahādhiya

ity uktaṃ | mṛduprajñādhikāreṇa (4a4) ca sthānasthāneṣu yatnaḥ | tasmāt paṭudhiyaḥ pratyakṣād eva maṇirūpyādivivekavat tanniṣedhavyavahāro 'pi durnivāraḥ | na cābhāvo nāma vigrahavān yenānyavyatirekiṇā rūpeṇa sākṣātkartavyaḥ kiṃ tu vyavahartavyaḥ | sa caikākāraniyamāt paṭunā vyavahartum adhyakṣeṇa śakya eva | yaḥ punar apaṭur āpātataḥ pravṛtte 'py abhāvaniścaye saṃśete (4a5) sa dṛśyasyānupalambhamātram anusṛtya tadvyavahāraṃ pravartayati yas tu tato 'py apaṭuḥ sa dṛśyasyānupalambhe 'pi sandihāno vyāpakānupalambhena pravartate | na punar avyāmūṭhasyānena pravṛttiḥ | pratyakṣāpāṭava eva hy anumānaṃ prārthyate | tatpāṭavaṃ ca vikalpajananenāvasthāpyate | paṭutaratvaṃ ca tatra vimarśābhāvāt |
cārvākaṃ tu pṛthag abhāvam (4a6) anumanyamānam eva prati pratyakṣasya niṣedhe 'vyāpāro darśitaḥ | 

arthasāmarthyāpekṣādy 

ukteḥ | na cānumānasyeva pratyakṣasyāpi niścayavaśād grahaṇavyavasthā | kiṃ tu pratibhāsavaśāt | niyatākārataiva ca tasya tadanyābhāvabhāsanaṃ | 

[187] tasmād duṣpariharaḥ pratyakṣasyābhāvavyavahāraśaktisambhavaḥ | pratiṣedhas tu sarvatrānupalambhād iti tu na pratyakṣapratikṣepaḥ kiṃ tu (4a7) liṅgāntarasya | dvāv eva vidhisādhanāv iti yathā | tad ayam ambhasi gandhaniṣedhaḥ pratyakṣakṛta evāvyavadher na laiṅgikaḥ | 
kiṃ cātra liṅgaṃ gandhābhāvāvyabhicāri | jñānakāryānupalabdhir iti cet | yadā svagrāhijñānaṃ kāryahetus tadedaṃ yuktam api | yadā tu pratyakṣam eva tat tadā pratyakṣayogyasya tannivṛttir yadi na dṛśyānupalabdhir ghaṭasyāpi[Birgit1] mā bhūt | tad idaṃ pratiyogijñānarūpatālocanavañcanāphalam (4b1) eva | ayaṃ ca vādī yadīndriyasādguṇyam aniścinvann etad āha tadā sann api gandhādir nopalabhyata ity āyātaṃ | atha niścinvann alaṃ kāryānupalabdhyeti draṣṭavyaṃ | 
parokṣasambhāvite ca kāraṇādau kāryādyanupalabdhiṃ yatnena yojayati | samprati ca doṣaleśabhayāt pratyakṣasambhāvite 'pi saṃśayatīty asambaddhaṃ | 
tasmāt sthitam etat | yasmin vedyamāne yad avaśyaṃ vedyata eva tasyābhinnendriyagrāhyasyānyasya vā (4b2) 'nindriyagrāhyasya vā buddhir anupalabdhiḥ | sā ca vyavahāram eva sādhayati | anyathā pratyakṣasiddheḥ | tadarthaṃ ca virahajñānasya sthiteḥ sthairyasyāśraya ity uktaṃ | na tu virahaniścayasyeti | 
yathā ca niyatasahopalambhayor ekajñānam anyaniṣedhāya | tathā niyatāsahopalambhayor apīty āha | na veti | vedye yatra hi yanmatir niyamato na syād ity arthaḥ | yathā nīlam idam anīlaṃ na bhavatīti | atrāpi vyavahāra (4b3) eva sādhyaḥ | etena parasparaparihārasthitilakṣaṇo virodho vyākhyātaḥ | 
nanu yasmin vedyamāne yanmatir niyamena bhavituṃ sambhāvyata ity anenaiva gatam etat | aṭṛśyo 'pi hi tādātmyena niṣedhyamāno dṛśyatayā sambhāvita eva niṣidhyate | anyathā dṛśyādṛśyatayā svayam eva bhedābhyupagamād iti kim anena pṛthagvacaneneti cet | evaṃ tarhi na vā (4b4) syād ity ayam abhāvaḥ pradhvaṃsalakṣaṇo vyākhyāyate | pravṛttā 'pi yanmatir yatra vedye sati niyamena nivartata ity arthaḥ | niyamaś ca sattābādhane 'bhāva eva yuktaḥ | yathā neha śītam agner iti | etena sahānavasthānalakṣaṇo virodho vyākhyātaḥ | nanv andhakāre niyamenānupalambha iti nāvaśyaṃ viruddhaparigraha iti cet | naikapratipattrapekṣaṃ lakṣaṇam (4b5) etat kiṃ tu sāmānyena | asti ca nirālokasyāpi rūpasya darśanaṃ kaiścit | tenāpi vā sambhāvyam añjanaviśeṣādineti sattocchede tu niyama evety adoṣaḥ | nanv atrāpi śītaṃ yadi syān nāgner ekarūpaniyatā pratipattir iti kathaṃ pūrvato viśeṣaḥ | naivaṃ sparśanāgamye niṣedhasyābhimatatvāt | tarhi pravṛttā 'pi śītasya buddhir agnau vedye sati niyamān nivṛtteti (4b6) pratyetum aśakyaṃ | anyadaitatpratīter 

[188] vivakṣitatvāt | tarhi prāggṛhītavirodhasmaraṇavyavahitavyāpāratvān na pratyakṣasya pravṛttito 'bhāvaniścayaḥ syāt | 
mā bhūt kevalaṃ vyavadhāne 'pi tathāviruddhabuddhir evābhāvaniścayāṅgaṃ nānyamātrasyety anupalabdhivyavasthānibandhanasya na kṣatiḥ | 
na ca vyavahāramātrasādhanam atrāpi sammatam ity āha | sāpekṣā tu parā smṛtāv ata ihābhāvo 'pi (4b7) sādhyaḥ | tatsiddhau ca tanniścayasthitilakṣaṇo vyavahāro 'pi na punas tanmātram ity arthaḥ | 
tathā hetuvyāpakanihnave | abhāvo 'pi sādhya (48) iti vartate | yathā neha dhūmo 'gner abhāvāt | neha śiṃśapā vṛkṣābhāvāt | na hy atrāgnivṛkṣayoḥ pratiyogipratyakṣamātraṃ pūrvapravṛttatādātmyatadutpattisambandhabodhasmaraṇanirapekṣaṃ dhūmaśiṃśapayor abhāvaniścayaṃ prasavati | tato 'trāpy abhāvasādhanavyavahārasiddhiḥ | 
(5a1) ta etarhi niṣedhahetavaḥ | svabhāvānupalabdhiḥ | kāraṇānupalabdhiḥ | vyāpakānupalabdhiś ceti | tathā vidhisādhanau dvāv iti (35)pañcahetavaḥ prasaktāḥ | 
na | anupalabdhisāmānyāśrayād ekatvāt | 
api ca | anupalabdhiḥ svasyāparasyāparā | kāraṇavyāpakayoḥ svabhāvānupalabdhir eva | aparasya kāryasya vyāpyasya vā 'parā kāraṇānupalabdhir vyāpakānupalabdhiś cocyate | yathā hy (5a2) anyapratyakṣam evānyasyānupalabdhiḥ | tathā kasyacit svabhāvānupalabdhir eva kāryavyāpyāpekṣayā kāraṇavyāpakānupalabdhir ucyata iti na vyapadeśabhedād vastubhedaḥ | tasmāt svabhāvānupalabdher eva niṣedhaḥ sarvasyeti trayam eva liṅgaṃ | 
etena kāryasya svabhāvānupalabdhir eva samarthakāraṇasya kāryānupalabdhir upalakṣitā draṣṭavyā | hetuśabdasya vā liṅgārthasya vyākhyānāt | yathā (5a3) nehāpratibaddhasāmarthyāni dhūmakāraṇāni santi dhūmābhāvād iti | 
kathaṃ tarhi nātra tuṣārasparśo 'gner iti vyāpakaviruddhopalabdhisaṅgrahaḥ | atrāpi vyāpakasya hi śītasya viruddhadahanopalabdhirūpā yā svabhāvānupalabdhiḥ sā vyāpyasya tuṣārasparśasya vyāpakaviruddhopalabdhir ucyata iti na doṣaḥ | yady api ca vyāpakānupalabdhir api (5a4) sā vaktuṃ śakyā tathā 'pi viruddhapratiyogipratītirūpatāpratipādanārthaṃ tathāvyapadeśaḥ | evaṃ kāraṇaviruddhopalabdhyādayo vyākhyeyāḥ | sarvatrābhāva eva sādhyo 'dhyakṣeṇāsiddheḥ | taddvārakas tu vyavahāra iti |
nanu viruddhopalabdhyādau katham anupalabdhivyavahāraḥ | 
uktam atra pratiyogyupalabdhir evānupalabdhiḥ pratiyogī ca dvividha eva | tatra yadā viruddhaḥ (5a5) pratiyogī tadā viruddhaśabdaprayoga upalabdhiśabdam eva prayojyam upapādayati | śeṣe tu pratiyogini 

[189] gamyamāne svabhāvaśabdo dṛśyaśabdo vā prayujyamānaḥ pratiṣedhyāpekṣayā 'nupalabdhiśabdena vyapadeśayati | tad ekatropalabdhitvaṃ gamyam anyatrānupalabdhitvaṃ | tattvaṃ tv ekam eveti na doṣaḥ | 
yadā ca viruddhaḥ pratiyogī dvitīyasya ca (5a6) parokṣasyaiva niṣedhas tadā tasyāpi nāvaśyaṃ pratyakṣam evānupalabdhiḥ kiṃ tv anumānam api | viruddho hi svasattayā parasattām apanayan pratiyogī mataḥ | na ca parokṣo 'pi tathābhavan kena vāryate | niyatasahopalambhe tu pratiyogini pratyakṣayogyasyaiva niṣedha iti tasyāvaśyaṃ pratyakṣāpekṣā | na hy anumīyamāne pradeśe ghaṭo yadi bhaved upalabhyetaiveti sāmarthyaṃ pratyakṣāyogād (5a7) anumānasya cārambhaniyamābhāvād iti kathaṃ niṣedhaḥ | 
yady evaṃ vikalpamātrād apratiṣedha iti cet | 
na tatrāpi vikalpākāre vedyamāne bahir apy abhimatadeśam indriyasāmarthyānapāye 'nubhūyetety ucyate | na tu vikalpanīye bāhye vikalpyamāne dvitīyam api vedyeteti śakyaṃ | vikalpanīye 'pi bāhye vikalpyamāne taddeśam aparam upalabhyetaiveti kiṃ na syāt | na hi (5b1) pratiyogijñānam anyasya dṛśyatāropanibandhanaṃ | api tv abhāvaniścayotpādanimittaṃ sattvavastutvāt | tac ca vikalpasyāpīti ko viśeṣaḥ |
atha pratipattranurodhaḥ | ekajñānasaṃsargiṇo 'py anurodhaḥ sādhur iti | 
naivaṃ jale gandhasyānale rasasyāpi vāyau rūpasyāpi śeṣamātropalabdhau vā abhāvavyavahāramātradarśanāt | tatra vā jñānakāryānupalambhavāde 'nyatrāpi sa eveti kim ekajñānasaṃsargiṇā | 
kāryānupalabdhyā samarthasyaiva (5b2) niṣedha iti cet | 
gandhādis tarhi sann api nīrādāv indriyavaiguṇyān nopalambhya iti mahad eva śāstrapariśramaphalaṃ | sa hi vaiguṇyasya kāraṇānupalambhe 'pi yogyādibhir abhibhavaṃ sambhāvayan saṃśete | bhūtale tu tatkṛtābhūtadarśanam indriyapāṭave 'pi sambhāvayan kiṃ na saṃśete | tasmād abhyāsadaśāyāṃ tādavasthyasthityaiva vyavahāraḥ | 
nyāyanāthasya tu na vyavahāram anuvṛttya (5b3) paryanuyogo visargo vā kiṃ tv etāvatyām api gatau nāsmallakṣaṇakṣatir iti darśayituṃ prauṭhivaśāt | yathā sarvacittāsarvabodhaniścaye 'pi sa eva sarvajña iti | 
vyavahāre ca yathaikajñānasaṃsargiṇaṃ paśyatas tathā 'nyam api pratiyoginam abhāvaniścayo dṛṣṭaḥ sādhāraṇo 'visaṃvādī ceti naikajñānasaṃsargigrahaḥ | vikalpaśaraṇāvasthāyāṃ ca (5b4) tadākārasaṃvedanam evānyaniṣedhasādhanaṃ yuktaṃ | tathaivābhyāsena 

[190] pratyakṣasāmarthyadarśanāt | tad evam viruddhasya parokṣasyāpy upalabdhir anumānātmikā 'bhāvam itarasya sādhayati | yathā neha śītaṃ dhūmād ity evaṃ vyāpakaviruddhakāryopalabdhir draṣṭavyā | yathā neha tuṣāraṃ dhūmāt | etac ca saṅkalayya prayogakāle vyākhyānaṃ | vastutas tu (5b5) na śītam agner ity ekaḥ prayogaḥ | tadasiddhiparihārāya tu | asti cāgnir atra dhūmād ity aparaḥ | tathā na tuṣāram agneḥ | vyāpakasya hi viruddho viruddha eva | agniś ca dhūmād iti | śeṣam apy evam ūhyaṃ |
yadi kāraṇādeḥ svabhāvānupalabdhir anyasya kāraṇādyanupalabdhiḥ paryudāsarūpā | kathaṃ tarhi nirupākhyeṣu | yathā na vaktā vandhyāsutaś (5b6) caitanyābhāvād iti | 
tatrāpi buddhipratibhāsasyaiva caitanyaviyuktatvena saṃvedanaṃ vyāpakānupalabdhiparyudāsaḥ | vaktṛtvavyavacchedena ca saṃvedanaṃ | vyāpyābhāvaḥ | 
svabhāvahetuparyavasitāś ca sarvānupalabdhayo niṣedhasādhanādhyavasāyāc ca bhedena nirdeśa iti na doṣaḥ | 
tathā 'py uktena krameṇa sākṣād eva svabhāvānupalabdhir niṣedha iti katham ācāryapādaiḥ (5b7) paramparayā 'bhidhānād aupacārikaḥ kṛta iti cet | 
niṣedhyasyaiva yadi dṛśyānupalabdhir niṣeddhrā vivakṣitā tadaupacārikaḥ | yadi tu parasyāpi tadā mukhya iti ko virodha iti 
kevalam aupacārikakathane kiṃ prayojanam iti syāt | 
tatrāpi dṛśyasyaiva niṣedho yathā śakyaḥ syān nānyasya sarvajñavītarāgādeḥ pradhānapuruṣasyeti kāryatas tatrāntarbhāvaḥ | tattvatas tu tasya (6a1) tadanyasya vā yathoktasyānupalabdhiḥ sādhiketi ||

|| anupalabdhirahasyaṃ samāptam||
