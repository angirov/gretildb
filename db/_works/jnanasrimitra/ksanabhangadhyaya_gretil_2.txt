[1-10] is still lacking.

 
[11,1] [kṣaṇabhaṅga-adhyāye]

[11,2] [dvitīyaḥ pādaḥ anvayādhikāraḥ] 

[11,3] nāpy ayaṃ viruddho hetuḥ, sapakṣīkṛto jalabhṛti darśanāt, sādhya-viparyayasya vyāptilakṣaṇasya viruddhasya sādhyavati darśanānupapatteḥ | nanu sāhasam etat, kvacid api dhiyaḥ kṣaṇabhaṅgagocarīkaraṇasāmarthyānupalabdheḥ, tathāvasāyābhāvāt | na ca pramāṇabalāvalambanād ambude kṣaṇabhaṅgasiddhiḥ | pratyakṣato hi sa eva ayaṃ toyada iti pratyabhijñānam asya kālāntarasthāyitām evopasthāpayati | tad-bādhitatvāc cānumānam anavakāśam | na cānumānam anyad asti | sattvānumāne ca punar nirdarśanāntara samīkṣāyām anavasthā prasaṅgaḥ | tasmāt sapakṣe 'darśanāt na virodha-parihāraḥ | vipakṣībhūte 'mbhobhṛti bhāvāc ca [a] virodha evānaikāntikatvasyāsattvasya | pakṣe ca kṣaṇabhaṅga-pratijñāyāḥ pratyakṣabādhā | yad āha śaṃkaraḥ, pratyakṣeṇaiva sthiti-viparyayābhāvasya(a) siddhatvād iti | na cāyam ekatāgrahaḥ pūrvāparakālayor apramāṇam, saṃvāditvāt | tathā ca nyāyabhūṣaṇaḥ yathā cedam asya kāryam ity asyāḥ pratīter visaṃvādābhāvād eva prāmāṇyaṃ, tathā 'nena etāni krameṇa kṛtāni na yugapad iti pratīteḥ, sa eva ahaṃ sa eva ayaṃ sphaṭika ity evamādi pratyabhijñāyāś ca visaṃvādābhāvād eva prāmāṇyam eṣṭavyam, tulyayogakṣematvād iti | tad etad asaṃgatam | aliṅgasya hi vikalpasya visaṃvādo nāma arthakriyāprāptiḥ pramāṇāntarasaṃgatir vā syāt | tatra sa eva ity adhyavasāyamātrān na apara pramāṇavṛttir atra | arthakriyāpi naikapratibaddhā siddhā kācit, bhinnenāpi tatsamānaśaktinā tādṛgarthakriyāyāḥ karaṇāvirodhāt, tathā hi yathaiko ghaṭo vāri dhārayatīti tatkālabhāvino 'py anyasya na vāridhāraṇam, tathā dvitīyakṣaṇe 'py anyo yadi vāri dhārayati tadā kīdṛśo doṣaḥ syāt? visadṛśakriyāyāṃ tu cintaiva nāsti | tasmāt yathā pāvakādeḥ pākādikriyā pratibaddhā siddhānubhūyamānā

[12] dahanajñānasya saṃvādam āpadāyati, na tathā prathamacaramakālayor ekībhāvapratibaddhā kācit kriyopalabdhigocarā, yathaikabhāvagraho 'pi saṃvādī syāt | 
sarveṣāṃ sarvadaikādhyavasāyasāmyāt kim apara saṃvādāpekṣayeti cet, na, asiddhatvāt | yady api hi samānaśaktibhir ekatvam avaseyaṃ tathāpi sarvair iti na śakyam asarvavidā | atīndriyadarśanāṃ suramuniyoginām ullaṃghanīyatā teṣu kaścit kadācit kṣaṇabhaṅgadarśī yadi syāt, na virodhaḥ | adhikādhikaśaktidarśanaṃ ca saṃbhāvanābījam | yadi tu svabhāva eva ayaṃ kṣaṇabhaṅga-nāmā na bhavati na tair grahaṇam iti, yuktam etat | tac ca nirūpayitum ārabdham | ato yāvan na svabhāva siddhiḥ, tāvan na sarveṣāṃ kṣaṇa-dhvaṃsa-niṣedhādhyavasāya siddhiḥ | atīndriyadarśi-dveṣiṇo hi nānupalabdhi-mātreṇa niṣedham abhidadhānāḥ sādhavaḥ, atiprasaṅgāt | yogyānupalabdhis tu deśādi-viprakarṣiṇy-asamarthety āstāṃ tāvat | katipaya-saṃpratipattis tu taimirika-kalitakeśādiṣv api saṃbhavinī na saṃvādam avasthāpayituṃ śaknoti | etac ca pratyakṣāpekṣayocyate | anumānatas tu kṣaṇa-bhede bhāva-bhedaṃ pratiyantaḥ kim ihāpi pariṣadi niṣeddhuṃ śakyante, tat-sādhanābhyāsasya kvacid anivāraṇāt? tasmān na sarveṣām adhyakṣakṛto 'numānātmā vā ekādhyavasāyo niyamena bhedādhyavasāya-niṣedho veti na pramāṇāntaravat saṃvāda-saṃvāditam asya prāmāṇyam, lūna-punar-jāta keṣa-kuśa-kadalakāṇṭādiṣu vyabhicārāc ca | yat punar anena viśeṣa-vacanābhimāninābhihitam, atha visaṃvādiny api pratyabhijñā dṛśyate | kārya-kāraṇa-bhāva-pratītiḥ kiṃ visaṃvādiny api na dṛśyate? yā visaṃvādinī sā kārya-kāraṇa-pratītir eva na bhavati, apramāṇatvād iti cet? samāna-mātrāpi | visaṃvādinī yā sā pratyabhijñaiva na bhavati tad-ābhāsatvād iti |
syād etat, yadi kārya-kāraṇa-bhāva-pratītival lakṣaṇa-bhedaḥ pratipādayituṃ śakyeta | tathā hi kārya-kāraṇa-bhāva-pratītāv api yadi vastu-mātreṇa jananaṃ dhūmāder gṛhṇīyāt, gardabhādi vyabhicāreṇa vahnāv api hastakaṃ tyajet | evam anvaya-mātreṇa vyatireka-mātreṇa vā yathāyogaṃ bhāvyam | yadā punar anvaya-vyatireka-grahaṇa-pravaṇa pratyakṣānupalambhasambhavaḥ kāryakāraṇabhāvapratyayaḥ puraskriyate, yathā nirṇītam-asmābhiḥ trika-pañcaka-cintāyām, 

[13] 	na sthitaṃ tatra nānyasmāj jātaṃ nāyātam anyataḥ |
yasya bhāve bhavet kāryaṃ na cet tasyaḥ na kasyacit ||

[kāryakāraṇabhāvasiddhau] iti, tadā tv avyabhicāraḥ | evaṃ yadi pratyabhijñāne 'pi lakṣaṇa-bhedo darśitaḥ syād darśayituṃ vā śakyo vyabhicārāvyabhicāropayogī, tadā yuktam etat | na caivam asti, sarvatrātyanta-sadṛśa-vastuni pṛthagjanapratyabhijñāyā eka-rasatvāt | yadi cāvaśyam etāvatā kālena bhrānta-bhraṃśo bhavatīti kāla-niyamaḥ syāt, tadāpy ucitam etat | yāvatā cchinnodbhinnakeśapāśādau purṣāyuṣa-kṣayeṇāpi naikatā-bhrama-bhraṃśo 'vaśyaṃ yatnavato bhavaty eva iti cet? na, tatrāpi niyamābhāvāt | prayatamānasyāpi hi vacana-mātram apramāṇam upapatty antaraṃ ca durlabham | yadi copapatty-antaraṃ pratyabhijñā-siddhaikatva-bādhakam, prastute 'pi kiṃ naivam āsthīyate? kevalaṃ pratyabhijñāyātītam anumānaṃ varākam asamartham idānīṃ keśādau tava vacanamātram api samartham iti mahatī parāmarśaśaktiḥ | bhinne 'pi keśādāv abhedādhyavasāyadarśanād bhavatu tatra yathā-kathañcid bhedasaṃpratyaya iti cet? na, anyatrāpi bahulaṃ tathā darśanāt | na hi stambham ekam apanīya niveśite sadṛśe stambhāntare na bhavaty eva pratyabhijñānam || evaṃ ghaṭapaṭasphaṭikādiṣv api yatra yāvad atyantasadṛśalābhaḥ | bhinnakāladarśane cāyaṃ nyāyaḥ | samasamayaṃ tu ayogolakayugalopalambhe 'pi bhavaty eva bhedavyavasāyaḥ | tasmāt kālabhedenaikābhimate 'pi stambhādau bhinna eva kim ayam ekatvādhyavasāyaḥ stambhāntareṇeva? athābhinna iti saṃśayaḥ pratyabhijñāyāḥ prāmāṇyapratiṣedhī kathaṃ niṣedhyaḥ? atha kṣaṇabhedenābhedasyādṛṣṭapūrvatvān na saṃśaya iti cet | naitad api sādhu | na hy adṛṣṭam ity eva nāstīti śakyate vaktum, sato 'pi sūkṣmatayā 'nupalakṣaṇāt | tatkṣaṇodayavyayadehopacayāpacayavat | tato 'nupalakṣaṇe 'pi bhedasya sattāṅgollekhaśekharo durnivāraḥ saṃśayaḥ | etāvad vimarśābhāve tu itarajanasya niścala eka-avasāyaḥ syāt | yuktas tu so 'pi saṃśaya eva | kiṃ ca kṣaṇa-bhedenāpi bhedaḥ pramāṇa-paridṛṣṭatvād dṛṣṭa eva | 

[14] yathā dhārādau kiyaty api nabho-bhāge 'parāpara-payaḥ pāte 'pi tad eva idam udakam ity avadhāraṇasya viparyaya-sthiteś ca saṃbhavāt |
anabhyāsa-darśāyām ekatā-agrahaḥ tatra stambhādau tv abhyāsavato 'pi iti cet, nanu kṣaṇa-bheda-bhāvini viśeṣe sarvatraivāsmādarśo 'nabhyāsa ity upapāditam eva | ambhaḥ stambhādau tu tat-kriyā-sārtha-sāmānyālambanaḥ sarvatrābhyāsaḥ sthūla-viṣayaḥ | tasmān na pratyakṣeṇa kṣaṇa-dvaye abheda-sādhana-vyāpāraḥ svīkartuṃ śakyaḥ | ekāvasāya-mātraṃ tu sad api vyabhicārād asamartham | 
nanu sarvatra nīlādau pṛṣṭha-bhāvinā vikalpena pratyakṣasya vyāpāro 'nugamyamānaḥ prāmāṇyam upanayati | tad-ekatāvasāyo 'py eka-viṣayam eva prāmāṇyam asya dīpayatv iti cet, na khalu sarvatra pṛṣṭhabhāvivikalpaviṣaye prāmāṇyam indriya-jñānasya | marīci-viṣayasyāpi jalāvasāye jala-viṣaye prāmāṇya-prasaṅgāt | vikalpāpekṣaṃ tu prāmāṇyam iti tad-anudaye na prāmāṇyam iti nyāyaḥ | tad-udaye tu saṃvādāpekṣam eva tat | na caikādhyavasāyasya saṃvādaḥ sa ity āveditam etat | 
nanu yatra bādhaḥ tatrāprāmāṇyam abādhite prāmāṇyam iti kiṃ na paryāptam? iyaṃ gatir avanata-gagana-pratibhāse 'pi deśa-kāla-narāntara-vyāpinī saṃbhavati, nirūpyamāṇā truṭyati iti pratyabhijñāyām api samānam | 
kiṃ cāyam abādho nāma bādhāviraho bādhānupalabdhir veti vikalpayoḥ kramād asiddhir anekāntaś ca duṣpratividhānaḥ | anupalabdhi-mātreṇa niṣedhāsiddheḥ, bādhakasya ca anumānasyābhidhāsyamānatvāt | atha pratyakṣa-sama-ākhyāteyaṃ pratyabhijñā, katham anumānena bādhyate? na cābādhyatva-pratijñānād bādhakasya sad-bhāva-cintāvakāśe 'numānasyāpy avakāśaḥ svayam eva dattaḥ | prāmāṇyasyaiva siddhi-bādhanayor adhikārāt pratyakṣam evāsyā bādhakam astv iti cet, saṃvāda-draṭhimni pratyakṣa-śatenāpi kim asyāḥ? tataḥ pratyakṣeṇāpi bādhanam asyāḥ saṃvāda-śaithilyaṃ saṃbhāvayad-anumānam api sannidhāpayati | 

[15] api ca māyākaraḥ śirasi nimajjitaṃ golakam āsyena ni.ḥsārayatīti pratyabhijñā śirasi chidra-prasaṅga-saṅgatenānumānena bādhyamānā kiṃ nopalabdhā? bādhyamānā na pratyakṣam iti prastute 'py astu | ataḥ pratyakṣatva-kīrtanam asyā yācitakamaṇḍanamātram atrāṇam | yathā cāvanatākāśa-pratibhāsaḥ sarva-saṃpratipattāv api nābādhya eva, tathā nāvisaṃvādy evety api vyaktam | tadvad eva caikatā-grahaḥ sarva-saṃpratipattāv api nāvisaṃvādī | na hi tad-aparādhyavasāyodayam antareṇa praṇatāmbara-saṃvedane sa evāyam iti pratyaye 'paraḥ saṃvādo 'rthakriyādi-svabhāvaḥ saṃbhavati | ataś ca bādhakābhāve 'pi nāmāprāmāṇya-vyavahāro 'śakya-sādhanaḥ | tad-vad eva saṃvādena prāmāṇyam anuaśāsataḥ tad-abhāvāt prāmāṇya-vyavahāro 'pi kutaḥ pratyabhijñāyāḥ? ubhaya-niścayābhāve ca tad-ubhayāvalambī saṃśayaḥ siddhaḥ | tallakṣaṇe kadala-kāṇṭādau vyabhicāra-darśanāt paripṛṣṭāniṣṭāṅgaś ca | tat-kutaḥ prāmāṇyam? 

[15,11] kiṃ ca, ya evam āha visaṃvādinī yā sā pratyabhijñaiva na bhavati tadābhāsatvād iti, tenaśabdādau prameyatvaṃ hetū-kṛtya yat sādhya-vyabhicāri prameyatvaṃ, tat-prameyatvam eva na bhavati tadābhāsatvād ity api vaktavyam eva | 
atha pramāṇa-viṣayatva-mātraṃ prameyatvam, tac ca vyabhicāriṇo 'py akṣīṇam | evaṃ tarhi pūrvāpraikīkaraṇa-mātraṃ pratyabhijñārthaḥ | tac ca vyabhicāriṇyā apy asti | pratyabhijñā nāma kriyātāṃ mā vā, kevalaṃ sā pramāṇam eva na bhavatīti vaktavyam | prameyatvam api yad-vyabhicāri, tat liṅgam eva na bhavatīty api brūhi | ekalakṣaṇatayā yathaikatra vyabhicāras tathānyatrāpi saṃbhavan na nivāryata iti pratyabhijñāne 'pi nāśakyam ||

[15,12] kiṃ ca, ya evam āha: visaṃvādinī yā sāpratyabhijñaiva na bhavati tadābhāsatvād iti, tena śabdādau prameyatvaṃ hetū-kṛtya yat sādhya-vyabhicāri prameyatvaṃ, tat-prameyatvam eva na bhavati tadābhāsatvād ity api vaktavyam eva | 
atha pramāṇa-viṣayatva-mātraṃ prameyatvam, tac ca vyabhicāriṇo 'py akṣīṇam | evaṃ tarhi pūrvāpraikīkaraṇa-mātraṃ pratyabhijñārthaḥ | tac ca vyabhicāriṇyā apy asti | pratyabhijñā nāma kriyātāṃ mā vā, kevalaṃ sā pramāṇam eva na bhavatīti vaktavyam | prameyatvam api yad-vyabhicāri, tat liṅgam eva na bhavatīty api brūhi | ekalakṣaṇatayā yathaikatra vyabhicāras tathānyatrāpi saṃbhavan na nivāryata iti pratyabhijñāne 'pi nāśakyam || nanv agnir atrety anumānam ananumānaṃ ca hetvābhāsa-kāle samānākāram | tat-kathamekatrāśvaso nānyatra? hetu-dvāreṇa viśeṣāt | yathā hi ekaṃ tri-rūpa-liṅga-niścaya-janitam anyad anyathā, yathā kārya-kāraṇa-bhāva-pratītir eva kācit pariśuddhā yā adhyakṣānupalabdhi-sādhanā, kācid anyatheti darśitam | tathā ca sati bhinnalakṣaṇatvāt nāśvāsānāśvāsa-saṃkaraḥ | tathā na pratyabhijñāyāṃ śakyam, anupahatendriyasyeva tajjñānasya vā vyabhicāriṇyām api vyāpārāt | nāparaḥ parair api paridīpite viśeṣaḥ | dīrgha-kālānubandha-mātraṃ tu bahala-

[16] vyāmohād adṛṣṭādi-hetu-prabhāvād viparyaya-sāmagrī-samavadhāna-parilambe 'py upapattimat,yathoktaṃ prāk | yad vā yataḥ kutaścit parokṣārtha-pratipattim anumānam anumatya yatra vyabhicāraḥ, tal-liṅgam eva na bhavati, anumānaṃ veti nirvṛttim ālambamānaḥ pakṣadharmatvādikaṃ liṅgalakṣaṇaṃ tat-prabhavam anumānaṃ kiṃ artham abhidadhyāt? 
atha vyabhicāriṇo 'pi vyabhicāra-darśanam asamartham, sāmagrī-lābha-vilambe vyabhicārādadarśana-mātreṇa liṅgatva-prasaṅgād vaktavyam eva lakṣaṇam, yad-īkṣaṇān nirvṛttir anīkṣaṇād anāśvāsaś ca jāyate? tato na prekṣas tad-anurūpānuṣṭhāna prārambham āsādayet | santi hi pratyanīka-darśana-sthānāṃ sādhanāni cira-kākābhyāsa-bhavitā sama-samādhi-balonmīlad adhyakṣa-gocara-vyabhicārāṇi kṣaṇikatādi-sādhanavat | tat-kim idānīṃ vyabhicārād adarśana-mātreṇa bhāvinyāḥ pramāṇānupapatteḥ sādhanāny eva bhavantu tad-anurūpānuṣṭhānena (7b) vā viphala-māyā-samāviśatu prekṣaḥ | pakṣadharmatvādilakṣaṇe tu tallakṣaṇa-nirūpaṇāyāṃ tad-aprāptau tadaiva hastakatyāgān nāyāsamāviśati | tallakṣaṇa-prāptau vā tad eva upādadīta | tan na vyabhicārāvalambanaṃ sādhu, vyatireka-nirākaraṇāyaiva vivekārambhāt || tat-kathaṃ lakṣaṇam avācyam iti cet, etat sarvaṃ pratyabhijñāyām api ālocayan yāvan na lakṣaṇa-bhedaṃ paśyasi, tāvannaikasyāṃ vyabhicārādarśī vyabhicārād adarśana-mātreṇāparasyām āśvāsam ekāntena kartum arhasi | tasmāl lakṣaṇa-yukte bādhāsaṃbhave tallakṣaṇam eva dūṣitaṃ syād iti sarvatrānāśvāsaḥ | tad iyaṃ pratyabhijñā vyapanayatu vyabhicāra-śaṅkāṃ, kalaṅkitā tayā na kālāntara-sthitim arthasya sthāpayituṃ prabhavati, nāpy anumānam anavakāśayitum | tat-kathaṃ tad-apekṣayā pratyakṣa-bādhitaḥ pakṣa ucyate? sapakṣe vā jaladhare katham anvayābhāvaḥ? 
atha mā bhūt pratyabhijñāyāḥ prāmāṇyam, tad-anusārī sthiratāniścayo vā | kṣaṇikatvāvadhāraṇaṃ tu sapakṣīkṛte kathaṃ yataḥ sapakṣe sattvaṃ hetor upapadyate? ucyate, iha jaladharasya jala-dhāraṇa-kriyā-samarthas tāvad ekārtha-svabhāvo 'śakya-parihāraḥ | kṣaṇāntare ca dvitīyādau tat-kriyāyāḥ kṛtatvāt punaḥ kartum aśakyatvāt taj-jātīyām anya-jātīyāṃ vā kuryāt | na kuryād vā kām api kriyām iti pakṣaḥ | evaṃ tat kriyā-karaṇa-kṣaṇāt prāg api 

[17] vaktavyam | tatra yadi tat-karaṇa-samartha-svabhāvo 'mbhodharaḥ, tat-kṣaṇavat kṣaṇāntare 'pi kathaṃ kadācit kriyā-vicchedaḥ? kṣaṇāntara-nivartanīya-kriyā-samartha-svabhāvatve vā kṣaṇāntaravat tatrāpi kṣaṇe sa-jātīyetara-kriyā-prasava-prasaṅgaḥ | kṣaṇāntare 'pi hi tac chāmarthyasya saṃbhavāj jananaṃ tac cānyadāpy akṣīṇam | 

kāryāṇi hi vilambante kāraṇāsannidhānataḥ |
samartha-hetu-sad-bhāve kṣepas teṣāṃ tu kiṃ kṛtaḥ || (TS 395)

etenākaraṇa-pakṣo 'pi pratikṣiptaḥ | yadā vilambo 'py asahyaḥ, tadā dūrotsāritam akaraṇam | asāmarthye vā samīhita-samaye 'py akaraṇa-prasaṅgaḥ, sadaika-svabhāvatvāt | svabhāva-bhraṃśe ca prati-kṣaṇaṃ kṣayaḥ siddho jaladharasya | tatra prayogaḥ, yad yadā yaj janana-samarthaṃ tat tadā taj janayaty eva | yathā 'ntyā kāraṇa-sāmagrī sva-kāryam, sa eva vā jaladharas tad avasthāyāṃ vāri dhārayan kṛṣī-bala-vilocanotsavādi-kāryam, vāri-vitaraṇa-kāle vā tat-kriyām, śaktaś cāyam ubhaya-daśāyām ubhaya-kāryam arjitum iti svabhāvahetuprasaṅga | jananam antareṇa sāmarthya-vyavasthāyāṃ sarvasya sarvatra śakti-vyavahāra-prasaṅgaḥ | niyataś cāyaṃ pratipanno vyavahāraḥ | na cāsya jananād anyan nimittam upapadyate | tato janana-vinābhāve vipakṣe niyamavattve (8a) lakṣaṇa-vyāpaka-viyogenātma-sattayā viyujyamāno janana eva viśrāmyatīti samartha-vyavahāra-gocaratva-mātrānubandhi janakatvaṃ siddham iti vyāpti-siddhiḥ || 
evaṃ yad yadā yat-karaṇa-samarthaṃ tat-tadā tat-karoty eva | yathā 'ntyā kāraṇa-sāmagrī | śaktaś cāyaṃ sakalakriyātikrama-kāle 'pīti | anyadā sarvathā 'karaṇa-pakṣe yojyam | asamartha-svabhāvatve tu yad yatrāśaktaṃ na tat tat-karoti, yathā śālyaṅkuraṃ kodravaḥ |aśaktaś cāyam udavāhano 'karaṇa-kṣaṇavat kṣaṇāntare 'pi, iti vyāpaka-viruddhopalabdheḥ na kadācit kuryād iti hetv-arthaḥ | viparyaya-prayogaś ca, yad yan na karoti na tat tatra śaktam, yathā śālyaṅkuram akurvan kodravaḥ | na karoti ca prathama-kṣaṇa-sādhyāṃ kriyāṃ dvitīyādikṣaṇe, dvitīyādikṣaṇasādhyaṃ 

[18,1] vā prathama-kṣaṇa, iti vyāpakānupalabdhir jaladharasya tat-tat-kriyāsu samarthāsamartha-svabhāvatayā prati-kṣaṇaṃ bhedam utpādayatīti || evaṃ sarvathā 'karaṇāpekṣayā yad yatra karoti na tat tatra samarthaṃ yathā śālyaṅkuram akurvan kodravaḥ | na karoticākaraṇa-kāle karaṇa-kāla-kāryaṃ kriyām iti | sāmarthyāpekṣayā, 
yad yat karoti na tat tatrāśaktam, antya-sāmagrīvat | karoti cāyaṃ toyadharas toya-dhāraṇam iti viruddha-vyāptopalabdhir asamartha-kṣaṇād bhinatti karaṇa-samartham | yathā hi jananena vyāpyate samartha-sthiti-yogyatā, tathā jananaṃ tayāpi (|) tad asāmarthya-viruddhaṃ yat sāmarthyaṃ tena vyāptaṃ karaṇam upalabhyamāna-sāmarthyaṃ kadarthayatīti samarthāsamartha-svabhāvatayā svabhāva-bhedaḥ siddhas toyadasya | tat-kathaṃ sattvād anyad anumānaṃ nāstīty ucyate? 
atra ca samartha-vyavahāra-yogyatā-jananayor bhinna-vyāvṛttikatayā sādhyāviśiṣṭatā hetor ity avāntaraiḥ kīrtitaṃ dūṣaṇam anavakāśaṃ veditavyam | tasmād ekārthakāriṇiḥ kṣaṇāntarāpekṣayā samarthetara-svabhāvatayā bheda eveti kṣaṇabhaṅgitayā sapakṣatām āvahati | balāhake sattva-siddhir aviruddhā | 
nanu kṣaṇa-bhedeṣv avatiṣṭhamānasyāpi bhāvasya sahakāri-saṃgamāpekṣayā karaṇākaraṇam upapadyamānaṃ kathaṃ svabhāva-bhedam āpādayituṃ prabhavati? tato yathoktaprasaṅgamaulahetuṣv anekāntaḥ | kiṃ punar asya samartha-svabhāvasya sahakāribhiḥ kartavyam, yad ayam anapekṣya sahakāriṇo na sva-kārya-karmaṇi pravṛttim ālambate? anupakāriṇy apekṣāyā ayogāt | svayam asamarthas tu sāmarthyam arthayamānaḥ sahakāriṇo 'pekṣata iti yuktam etat | tato 'kiñcit karāḥ ca sahakāriṇo 'pekṣā-gocarāś ceti vyāhatam |
atra śaṃkaraḥ, sahakāri-viraho hi tasyāsāmarthyam ucyate | tac cāsya sahakāri-sākalya-hetubhir apanīyate, tayor ekatra (8b) saha-sthiti-virodhāt | sākalya-hetubhyaś ca vaikalyasyaiva vyāvṛttiḥ, na tadvataḥ sākalyasya sahakāri-viraha-vyāvṛtti-rūpatvāt | na ca sahakāri-sākalya-vaikalyayor āvirbhāva-tirobhāvābhyāṃ tad-vatas tad-bhāva-siddhiḥ, tasya tābhyām anyatvāt | ata eva sahakāri-viraha-vyāvṛtti-hetor na tad-vatas tirobhāva-siddhir iti || 

[19,1] etad eva nyāyabhūṣaṇakāro 'py āha, sahakāriṇas tasya kam upakāraṃ kurvanti yena tair vinā na karotīti cet, kāryam eva kurvanti | anyopakāra-karaṇe hi sahakāritvam eva na syāt | tathā hi yadi tam eva kurvanti tadā tat-kāriṇa eva syuḥ na tat-sahakāriṇaḥ | tena sahaikaṃ kāryaṃ kurvanto hi tat-sahakāriṇo 'bhidhīyanta iti | tathā bhavatu nāmānupakārako 'pi sahakārī, tathā yadi tasya prāg eva śaktir asti kiṃ na karoti? nāsti cet, paścād aśaktaḥ kathaṃ karoti? paścāc chaktaś cet, śaktāśaktayoḥ kathaṃ na nānātvam? viruddha-dharmādhyāsasya bhedakatvād ity āśaṅkya sahakāri-sākalyaṃ hi tasya śaktiḥ | tad-vaikalyaṃ cāśaktiḥ | tena sahakāri-vaikalye prāg aśakta ucyate | paścāt sākalye ca śaktaḥ | dharma-dharmiṇoś ca bhedaḥ prasādhitaḥ | tena śakty utpāde 'pi nāvaśyaṃ tad utpādaḥ | aśakti-nivṛttāv api nāvaśyaṃ tadvato nivṛttiḥ, pratibandhābhāvād iti |
tad etat sarvam apohaprastāve dharmadharmiṇor abhedapratipādanenaiva nirastaṃ veditavyam, sākalya-vaikalyayor āvirbhāvatirobhāvābhyāṃ dharmiṇa eva tathāvasthānāt | astu vā dharmadharmiṇor bheda eva (|) nāpi sahakāriṇām akiñcit-paratve vipratipādyāmahe | kevalaṃ na tāvanta eva sahakāriṇaḥ kārya-kāriṇaḥ | nāpi sākalyam eva kāryam arjati, kiṃ tu so 'pi bhāvaḥ | tad-arthaṃ tair eva prayattam iti na vistareṇopayogaḥ | tasya ca bhāvasya yādṛśaś carama-kṣaṇe 'kṣepa-kriyā-dharmā svabhāvaṛ(,) tādṛśa eva cet, prathama-kṣaṇe 'pi, tadaiva prasahya kurvāṇo gīrvāṇa-śāpenāpi nāpahastayituṃ śaktaḥ | kiṃ punas tavāmunā marma-pīṭā-janita-viklava-vikrośa-mātreṇa? yathā hi śaktāśaktayā bhaṅga-prasaṅga-parihārāya sākalya-vaikalyalakṣaṇa-dharmāntara-svabhāve śakty-aśaktī bhinna-svabhāve kalpite, tathā na so 'py akṣepa-kriyā-dharmā svabhāvo bhāvād bhinna evābhidhātuṃ śakyaḥ, bhāvasyākartṛtva-prasaṅgāt |
atha yathā śakty-aśaktī bhinnau dharmau pratijānīmahe, na ca tayor udaya-vyayābhyāṃ bhāvasya kiñcit, tathā 'kṣepa-kriyā-dharmatvaṃ kṣepa-kriyā-dharmatvaṃ ca dharmāntaram eva | tac ca sahakāri-sannidhāna-pratyaya-bhāvākṣepam udety vyeti ceti | tathaiva bhāvasya na kiñcid ity ucyate |
ucyatām | kevalam astu nedānīṃ kārya-janma, kāraṇābhimatasya tādavasthyāt | tathā hi na sahakāriṇa eva, nāpi sākalyam eva janakaṃ tathā sākalye (9a) sati 

[20,1] jātam akṣepa-kriyā-dharmatvam api na prakṛtaṃ bhāvam anapekṣya janakam, janakatve 'pi svayam eva bhāvasya janakatva-svīkārāt | kiṃ tu prakṛto pi bhāvaḥ kartā svīkartavyaḥ | sa ca pracīna-daśāto 'natiricyamāna-mūrtiḥ kurvan pūrvam api kuryāt, akurvan vā paścād api na kuryād iti tad avasthaḥ paribhavaḥ | yadi tu kādācitkaṃ sākalyādi-vastv-antaram eva hetuḥ, tadā kāryam api tad apekṣyaṃ kādācitkam iti nyāyyam etat | evaṃ yāvad yāvad dharmāntara-parikalpaḥ, tāvat tāvad udāsīno bhāvaḥ | atha akṣepa-kriyā-dharmatvaṃ jātaṃ, kāryaṃ tu tato notpādyata iti ko 'yaṃ nyāyaḥ? tad avaśyaṃ kāryeṇa janitavyam | tac cākṣepa-kriyā-dharmatvaṃ prāṇ-nāsīd iti kāryodayasyāpi nāvakāśaḥ | evaṃ tarhi kāryotpādanāntarīyakam akṣepa-kāritvam, akṣepa-kāritva-nāntarīyakaś ca kāryotpāda iti vyaktam itaretarāśrayatvam | anyathā na yadi kāryotpāda-nāntarīyakam akṣepa-kāritvam, nākṣepa-kāritvena kāryodayākṣepaḥ | yadi ca nākṣepa-kāritva-nāntarīyakaḥ kāryotpādo 'kṣepa-kāritvāt prāg api syāt | ekārthatve tu sākalye jāte saty akṣepa-kāritvaṃ dharmāntaraṃ jātam iti kim anayā bhāṣayābhihitaṃ kāryam utpannam iti? tathā ca sati na prakṛtadoṣaparihāraḥ | na hi kārya-janmani vivādaḥ, yat svarūpāpekṣas tu kāryodayaḥ tasya sarvadā tādavasthyāt kathaṃ kadācitkateti cintyate | 
tasmād akṣepa-kriyā-dharmeti janayatīti vā yat svarūpa-puraskāreṇeyam abhikhyā tasya prāg api sattve katham ajani kadācit? akṣepa-kriyā-dharmaka-pratyanīka-svabhāvasya vā prācyasya paścād anuvṛttau kathaṃ kadācid api kārya-saṃbhavaḥ? atha yadi sa evaikaḥ kartā syāt? yuktam etat kiṃ tu sāmagrī janikā tat-sahakāry-antara-viraha-velāyāṃ balīyaso 'pi na kārya-prasava iti kim atra viruddham? ekārtha-karaṇāc ca sahakāritvam uktam, nopakāreṇeti | 
atrocyate | yadi militāḥ santaḥ kāryaṃ kurvate, tadaikārtha-karaṇalakṣaṇaṃ sahakāritvam eṣām astu, ko niṣeddhā? militair eva tu tat kāryaṃ kartavyam iti kuto labhyate? pūrvāpara-kāryayor ekatve tāvad bhāvasya sarvadā jananājananayor anyatara-niyama-prasaṅgasya durnirvāratvāt | tasmāt sāmagrī janikā, naikaṃ janakam iti sthira-vādināṃ manorathasyānya-viṣayaḥ | dṛśyate tāvad evam iti cetata eva na sthairya-pakṣaḥ kṣama iti 

[21,1] brūmaḥ | sarvo hi prasaṅgo viparyaya-paryavasānaḥ | tato yadi nityatā syāt janayituḥ, janyaṃ sarvadā syān na vā kadācid apīti | 
na caivam, sākalya eva kadācit-kāryotpattir iti niyamena svabhāva-bhaṅgaḥ |
nanu yadi kvacin nityaṃ sarvadā kāraṇam upalabdhaṃ syāt, tadā kvacin nityatvābhyupagame sadā kartṛtva-prasaṅgaḥ saṃgacchate | yāvatā sarvadā tasyābhāvāt katham etādṛśaṃ prasañjayituṃ śakyate? 
(9b) tad etad api grāmyam | tathā hi nityatve satīti | asyāyam arthaḥ | para-kāla-bhāvī janako yaḥ svabhāvo bhāvasya, sa eva yadi pūrva-kāla-bhāvī, pūrva-kāla-bhāvī vā yo 'janakaḥ svabhāvaḥ sa eva yadi para-kāla-bhāvī, tadā tad upalabdham eva jananam ajananaṃ vā syād iti | tathā ca sati siddhayor ekatvārope siddham eva jananam ajananaṃ vā prasajyeta | na pūrva-para-svabhāvayor ekatva-saṃbhavān nityatve satīty ucyata iti kim atra viruddham? 
atha pūrva-parayor ekatvaṃ na upalabdhaṃ katham āropyata iti manīṣā? evaṃ sati śuktāv api rajatāropeṇa na bhāvyam | na hi rajata-svarūpā śuktiḥ kvacid upalabdhi-gocaraḥ | āropyamāṇaṃ tu rajataṃ kadācid upalabdham eveti nāropa-kṣatir iti bhavatām api kṛtāntaḥ | tathā prasute 'pi pūrvāpara-svabhāvayor ekatvaṃ nopalabhe | āropyamāṇau tu mithaḥ pūrvāpara-svabhāvau siddhāv eva | tad-ārope karaṇākaraṇe api prasajyamāne samañjase eva, guñjāpuñje jvalanāropa-viddhau dāhavat | 
tad etad atilāghavam āviṣkṛtam-ātmanaḥ śaṃkareṇa | tad ayaṃ jāty-andhānāṃ nīlādi-prativedhavad asaṃbandho niṣedhaḥ saugatānām asanto 'kṣaṇikā ity abhidadhānena | tasmāt sthitam etat, sthirātmatve militvaiva kārya-kāraṇa-niyamo bhāgyahīna-manorājyakam arthaṃ paripuṣṇāti paravyāmohanād anyam anupayuktāprastutābhidhānāt? kṣaṇikatva-vādinā hi śaktāśakta-svabhāvatayā viruddham ārdhyāsād bhedam āropayatā yādṛśī śaktir-aśaktiś ca vivakṣitā tat-pratividhānam ācaritum acitam asya | tad-apahāya svayaṃ kṛta 

[22,1] saṃketena parihāram āracayatīti mahan-naipuṇyaṃ naiyāyika-pravarasya | yo hi dhūmād atrāgninā bhāvyam ity āha, tatrāpi yadi kaścid gardabhādau dūma-śabdaṃ saṃketya vahnim apahnavīta, na kaścid doṣaḥ | kṣaṇika-vādī hi yaj janayatīti samākhyayā yad anantara-bhāvi kāryaṃ tat-svarūpaṃ śaktam ity āha | na cedam apūrvaṃ saṃketa-mātram | loke 'pi hi janana-dvāraka eva śakta-vyavahāraḥ | yady api sākalya-vata eva jananaṃ tathāpi na sākalya-dvāreṇa śakta-ucyate, kiṃ tu jananāt | kṣepa-vati sākalye 'pi śakta-vyavahārasyāñjasasyābhāvāt, anadhyavasita-sahakāri-viśeṣa-sākalyasyāpi janana-darśane idam atra śaktam iti vyavahārāt | tādṛśaṃ ca svarūpaṃ śaktir ucyate | asya śaktir iti bheda-nirdeśe 'py svarūpam itivad abhinnaiva | sa ca janayitāṃ svabhāvaḥ prāg apy asti, na ca janayatīti niyataṃ mātā ca bandhyā ceti prāptam iti | atra prakaraṇe yadi nāma tvayā kvacit śakti-śabda-niveśanaṃ kṛtam, tadāvirbhāva-tirobhāvābhyāṃ ca na bhāvasya kiñcit | tataḥ prastute kim āyātam? yat khalu janayitṛ-rūpa-janayitṛ-bhāvād abhinnaṃ tayor yadi nodaya-vyayau kutaḥ (10a) kādācitkatā kāryasya? udaya-vyaya-yoge vā svabhāva-bhedas tadavasthaḥ |
yadi tu tad api na janayad-rūpaṃ bhinnam eva, tadā tasyāpi nodaya-vyayābhyāṃ bhāva-truṭiḥ | kevalam ajanaka eva bhāvaḥ syād iti mūla-nāśaḥ | tasmād brūyāḥ kiñcit kiñcit-karasya kvacit kārya-kāla-bhedena śaktāśakta-svabhāvayor viruddha-dharmādhyāsād bheda eva | 
ata eva yad āha bhūṣaṇakāraḥ, tatra kālabhedenāvirodhāt | yathā kriyotpatteḥ pūrvaṃ niṣkriyaḥ sphaṭikaḥ, sa eva paścāt sakriyaḥ | sādhyatvād adṛṣṭānta iti cet, na pramāṇa-siddhasya sādhyatvāyogāt | evaṃ hi viruddha-dharmādhyāsād bhedo 'py asiddha ity api bruvāṇaḥ kathaṃ vāryate? tasmād yayor dharmayor yathā virodho dṛṣṭaḥ, tayos tathaivābhyupagantavyaḥ | yathā sa eva hetuḥ svakārya prati śaktaḥ, kāryāntaraṃ praty aśakta ity ekasyaiva viṣaya-bhedaṃ prati śakty-aśaktī na viruddhe, tathā kāla-bhedenāpi śakti-bhede śaktimad abhedasya pramāṇa-siddher ubhayatrāviśeṣād iti | etad apy asāram | etayā hiṇṭīra-piṇṭāṭambaraṃ viṭambayate | tathā hi na khalu pramāṇa-siddhir nāma pratyakṣānumāne paribhūyābhidhātuṃ śakyate | tatra ca pratyakṣam iti na pratyabhijñā-vikalpād anyat | sā ca nivāritā |

[23,1] yac cānumānam āha śaṃkaraḥ sthira-siddhau notpattyanantaraṃ vināśī bhāvaḥ prameyatvāt | vastuvyāvṛttivad iti | avidyamāna-vipakṣatvād anvayy eva hetuḥ | prameyatvasya kṣaṇikatvena virodhābhāvāt sandigdha-vyatirekam iti cet, na khalu kṣaṇikatve kasyacit prameyatvaṃ sidhyati, kṣaṇasthiti-dharmaṇaḥ pramāṇa-kāle 'tipātāt, atītasya ca pratyakṣatve 'tiprasaṅgāt | 
tad api manoratha-mātram | tathā hi | mā bhūtītasaya grahṇam | vartamānaya ca kṣaṇikasyaiva kṣaṇikena jñānena grahaṇaṃ bhaviṣyati | tasmād avirodha eva prameyatva-kṣaṇikatvayoḥ | atha kāraṇaṃ viṣaya iti jñānāt prāg apekṣita-sattāko 'rthaḥ kṣaṇāntare 'nanuvartamāno na grāhya eva syāt, kṣaṇāntānuvṛttau vā akṣaṇikatvam eveti cet, tat kim iyaṃ rājñām-ājñā yad ajanakena grāhyeṇa na bhavitavyam iti? 
ayam asya samayaeveti cet, nyāyasyāyam avasaro na samayasya | tasmāt samayam anapekṣya vāda-vyasaninā nyāyopanyāsena paro bodhayitavyaḥ |

samayasya hi sādhanatve sarva-siddher nyāyo nāma na kiñcit | 
nyāyas tu samaya-bādhanāyaiva kathaṃ samayam eva śaraṇīkuryāt || 

katham ajanitena grahaṇam atiprasaṅgaś caivam iti cet? janitenāpi kathaṃ grahaṇam? jāyamānaṃ hi jñānaṃ viṣayam anubhavad upajāyate | tac ca janma-viṣaya-kṛtam anya-kṛtaṃ vā syāt, ko viṣeśaḥ? atiprasaṅgas tu sādhāraṇaḥ, cakṣurādināpi tasya jananāt | 
tasyāviṣaya-svabhāvatvād iti cet, nanu gṛhyamāṇa eva viṣayo vyavahriyate, na jātiniyataḥ kaścid viṣayo nāma | tato 'viṣayatvād ity agṛhyamāṇatvān na gṛhyata iti kvedam uttaraṃ saṃbadhyate | tathā hi svabhāvād eva nendriyaṃ gṛhyata iti cet, na, yogināṃ darśana-svīkārāt | 
pṛthagjanāpekṣayā niyama eṣa iti cet? pṛthagjanāpekṣayā tarhi sūkṣmādayo 'pi svabhāvenaiva gṛhyata iti nātiprasaṅgaḥ | atha vā,

pūrvakaiva tu sāmagrī sajñānaṃ viṣayakṣaṇam |
sāloka-rūpavat kuryād yena syāt sahavedanam ||

[24,1] tena vā sva-viṣaya-niyatam utpāditaṃ jñānaṃ tad-eka-grāhi, tat-kāraṇa-sāmagryā vā tan-niyatam utpāditam iti nirviṣeṣaḥ | atas tasyā eva te artha-jñāne grāhya-grāhaka-bhāva-niyata-janmanī katham atiprasajyeyātām? 
atha sākāravedanavādino hi viṣayād eva tat-svarūpa-saṃvitter utpattir abhimatā, tatrātīta-grahaṇe 'tiprasaṅgaḥ, grahaṇa-kṣaṇānuvṛttau ca sthira-siddhir iti vivakṣitam | tat kim ayaṃ prasaṅga-hetur yat paropagamanam anapekṣya na bhavati? tathā ca sati viparyaya-paryavasānāt tava sthira-siddhir atīta-grahaṇaṃ veti na grāhyāt tat-svarūpa-jñānotpattir iti syāt | evaṃ ca sati vyaktam anyad bhuktam anyad vāntam iti nyāyaḥ | sthiram ārabdhaḥ sādhayituṃ tad-viparyayeṇa sākāra-bodhaṃ vidhurayatīti |
atha sautrāntikasyedam ubhayam asamañjasam itīyan mātram ucyate, tad api nāsti | sākāravedanodaya-pakṣa-sthitau hi dvitīya-kṣaṇānuvṛttāv apy arthasya jaṭatayā prakāśānupapatteḥ viparyaya-sarūpa-svarūpa-saṃvedanam eva jñāsya viṣaya-vedanam | evaṃ ca na vartamānānurodhaḥ, atīte 'pi tat-pratyāsatter apracyuteḥ | na cātiprasaṅgaḥ, viṣayāntareṇa sārūpya-samarpaṇāt | na ca tan-mata-nirvāhaḥ prakṛtaḥ | bhavatas tu tan-matāśrayeṇāpi prameyatva-hetuḥ sthira-siddhaye na prabhavatīti anekānta-parihārād iti | tataḥ sthira-vapuṣi pramāṇāntara-siddher ayogāt vajro 'pi pakṣa-kukṣau nikṣiptaḥ, kiṃ punaḥ sphaṭiko varākaḥ? tad ayaṃ sakriyākriyāvasthayor bhidyamānaḥ kathaṃ kāma-bhedenāvirodhe dṛṣṭāntībhavitum arhatīti? yac ca viṣaya-bhedeneva kāla-bhedenāpi śakty-aśaktyor avirodha-pratipādanam, tad apy anaupayikam | pratiyogī hi dharmo virodhakaḥ sarvatra | na ca sva-kārya-karaṇasya para-kāryākaraṇam pratyanīkam | kiṃ tu sva-kāryākaraṇam eva | evaṃ para-kāryākaraṇasyāpi para-kārya-karaṇaṃ pratyanīkam | na sva-kārya-karaṇam | sva-kāryaṃ na karotīti vyavacchettṛm eva hi svakāryaṃ karotīty ucyate | pratyakṣa-vyāpāraś ca te sva-kārya-kariṇaṃ para-kārya-kāriṇaṃ ca bhāva-bhedāvasthāpayati | kāla-bhede tu naikāntāvyavasthāpakaṃ pratyakṣam, pratyabhijñāyā dūṣitatvāt | tataḥ svakāryasya karaṇaṃ ca pariśiṣyamāṇaṃ na virodha-parihārāya paryāpnoti | 

[25,1] kākānekātvāpekṣa-sva-kārya-kāraṇaṃ viruddham iti cet? syād iyam apekṣā para-bhāgabhāgino yadi viṣaya-bhedavad-abhedāpādaka-pramāṇa-vṛttiḥ syād ity uktaprāyam |
bhavato 'pi tad-anapekṣya viroddha-sthitau kiṃ pramāṇam iti cet?
uktam eva yad yadā yaj janana-samarthaṃ (11a) tat-tadā janayaty evety-ādi, sahakāry-apekṣāyāś ca tat-sannidhānāsannidhānayoḥ kāryāj janana(: kāryārjjana)-prasaṅgena nirastatvāt | tasmāt janayas-rūpam eva śaktir vivakṣitā kṣaṇabhaṅgavādinaḥ | tasyāś ca bhede kathaṃ na bhāvabhraṃśaḥ |
yac ca nyāyabhūṣaṇena pralapitam, yady asya bhinnā śaktiḥ śaktimato 'bhyupagamyate, tathāpi nāvaśyaṃ śaktāśaktayor bhedaḥ | kasmāt? tvan-mate 'pi dharma-bhedād dharmi-bheda-niyamāsiddheḥ | tathā ca bhinne 'pi kārye sahakāriṇāṃ pṛthag-upayogaṃ darśayatā 'bhihitam; mṛtpiṇḍāder mṛt-svabhāvebhya ityādi hetubinduṃ lekhitvā | yathā ca tatra mṛd-ātmādi-svabhāva-bhede 'pi na kārya-bhedaḥ, tathā śaktāśaktādi-svabhāva-bhede 'py abhedo bhaviṣyati, abādhitatvādhyavasāyasya samānatvād iti, 
tad apy anena pratyādiṣṭam | santi hi dharmā ye paraspara-virodhino 'virodhinaś ca | na tu dharmā ity eva virodhāvirodhaḥ | na hi brāhmaṇyaṃ vaiyākaraṇatvenāviruddham iti cāṇṭālatvenāy aviruddham ity abhidhātuṃ śakyam | na cātra brāhmaṇya-vyāptaṃ cāṇṭālatvam | na ca vaiyākaraṇatvenāpi viruddham | yathā cātra sva-pratiyogi-brahmaṇyetaratvam eva virodham ādhatte na vaiyākaraṇatvena, tathā janayad-rūpam ajananatayaiva viruddha-bhāvān na vastu-santāna-bhedena | nīla-catur-asrāditā tu śveta-parimaṇḍalatādibhir virodham āsādayatu, na tu kvacit kārya-kāraṇādibhiḥ | ato yadi virodhagandhāsaṃbhavāt saṃsthāna-mṛt-svabhāvayor abhinnena dharmiṇā bhāvyam, tat kim atyanta-pratyanīkayor ekakāryaṃ prati janayad-rūpetarayor apīti kaḥ sacetanakaś cintayet? viruddhāviruddhatvam eva katham avagantavyam iti? 
yad vyavacchedena yadvidhānam, yad vidhānena vā yad vyavacchedaḥ, tat tena viruddham | na ca mṛn-mayam iti vidhānena pṛthūdaratāvyavaccheda-śaṅkāpi saṃbhavati | taj janakābhidhānena cātaj janakatvaṃ vyavacchidyata eva, ataj janakatvena ca taj janakatvam | na taj janakam ity eva hy ataj janakam iti nañ-samāsa-vākyam api vismāri | 

[26,1] tasmād yayor dharmayor yathā virodho dṛṣṭaḥ tathaivābhyupagantavya ity evam eva viśeṣam abhipretya yuktaḥ, naika-kālāpekṣayā, samāna-pramāṇayor apravṛtteḥ | yena hi kāla-bhedenābhinam eva vastu sakriyākriya[ā]-nīlānīlatvādi yuktam abhyupagataṃ, yasya vā tad-ātmani pramāṇaṃ pravṛttaṃ, tasya kvacid vivāda-saṃbhave kāla-bhedenāvirodhaḥ tadvatīti yuktam | tac ca dvayam api nāstīti vyaktam | ata ekatvādhyavasāyasyābādhita-viṣaya-viśeṣaṇam asiddham | ekatvādhyavasāyamātraṃ punar anaikāntikaṃ bādhakāpekṣam eva | anyathā keśādāv api na bādhakam apekṣeta | bādhakaṃ coktam | yad apy ayaṃ svapnāyamāna iva viplavate |
atha naivābhinnātmanaḥ kasyacit svabhāva-bheda iṣyate, evaṃ tarhi sakāri-pṛthag-upapayogakathanaṃ bālonmattapralapitaṃ syād iti | tena yadi (11b) dharmadharmiṇos tādātmya-tiraskāreṇa bhedāpādanamātram iṣṭam, tadā na prakṛtopayogi | tathā hi dharmiṇaḥ sakāśād dharmā bheda-bhāgino bhavantu na vā? santi tāvat kecid anyonya-virodhino ye svādhikaraṇaṃ abhittvā nocchvasituṃ śaknuvantīti vivakṣitaṃ kṣaṇikavādinaḥ | tatrānena tādṛśā dharmā eva na santi, santo 'pi vā kālādy upādhisāpekṣā bhedasādhava ity eva vaktuṃ nyāy[y]am | pṛthag-upayogāt sahakāriṇāṃ dharmiṇaḥ pṛthag eva ta iti kim anena? 
yadi tu svabhāvy-abhāja eva bhedakā na bhidyamānā iti samayo 'sya syāt, yukutam etat | yāvatā balanādayo 'py avalanato bhedakā dṛṣṭā eva | te ca kriyādi-rūpatvād bhinnā eva | tasmāt kalpanoparacita-vibhāgā bhavantu saugata-matena, bhavan-matena vā, tāttvika-bhedo dharma-dharmiṇoḥ kim idānīṃ naikāntena? prastāvāntaraṃ hi tat | duṣpariharās tu dharmā dharmiṇaṃ bhindānā ye virodha-sthāyina iti siddhaṃ sādhyam | atha kāryād abhedaś ca svabhāvānāṃ pṛthak sahakāri-kāraṇa-kalāpopayoga-viṣayatvaṃ ceti duṛśliṣṭatāmātram udbhāvyate para-nayasya? tathāpi prastutakṣater abhāvāt kim anena? bhedavatām api bhedakatvād dharmāṇāṃ duṛśliṣṭatābhāsatā ca bhinna-samaya-sthānāṃ parasparam agaṇiteṣu sthāneṣu saṃbhavati | tattvaṃ tu kīdṛg iti tat-tat-sthāna-nirūpaṇe vyaktībhaviṣyati | 

[27,1] tatra yadi prastutānupayogi yat kiñcid vistārayatā sthātavyam ity abhimatam, sarvasya śakyam etat | na caitāvvataiva dharma-dharmi-vāda-parisamāptiḥ | tat kim asya garbhārbhakam-anatiśayānasya nindā-vacane nirbandhena? tathā ca sati tasmān na dharma-bhedād eva dharmi-bheda iti nigamanam apy asyāyuktam | bauddhaḥ kila [na] dharāṇāṃ bhedamātreṇa dharmi-bhedam āha | kiṃ tu virodhena | anyathā kṛtakatvānityatvādīnām api dharma-bhedam ācakṣīta | anenāpi svayaṃ viruddha-dharmādhyāsād ity akṣaram utthāpitam | tad yadi virodha-bhedamātrayor viśeṣaṃ na paśyati, yuktam āheti kim aparaṃ vaktavyam? 
yad apy ayam evāha; yo hy anantara-kārya-karaṇa-svabhāvaḥ sa katham ādau tat kāryaṃ kuryāt? atha kuryān na tarhi uttara-kārya-karaṇa-svabhāvaḥ | na hi nīlotpādana-svabhāvaḥ pītādikam api karoti | na ca prathamottara-kāryotpādana-svabhāva-bhedāt tadvato 'pi bhedaḥ svabhāva-bhedasya vyabhicāritvenoktatvād iti | 
tad api niṛsāram | yadi hi svabhāva-śabdena svalakṣaṇam abhipretam, tadā tad-bhede bheda eva vastūnām, kva vyabhicāravārtā? tasmāt svabhāva-bheda iti kalpita-dharmān nānātvaṃ yuktam | na ca tanmātreṇa dharmi-bhedam āpādayati paraḥ | kiṃ tu virodhena | na ca tad-virodhe 'pi dharmi-bheda-vyabhicāro 'sti | virodho hi na bhedaṃ vyabhicarati | bhedas tu virodhaṃ vyabhicaratīty uktaprāyam |
nanu yadi kalpitā eva te dharmāḥ kva virodhaḥ, kva vā (12a) bheda iti cet? 
iha dvi-vidham abhidheyaṃ kalpita-śabdasya, tat-tad-vyāvṛtta-vastu-saṃbhave bhedamātraṃ kalpanāvabhāsi, tad api kalpitaṃ kuvalayanīlatvādivat | kalpanāmātraniveśi ca kalpitaṃ karikeśaratriguṇīmayatvādivat | tatra yady antimaḥ kalpitārthaḥ syāt, na bheda-nirodhād iti yuktam | pracīne tu kalpitārthe vastu-svabhāvasyaivādhyavasānād bhedo virodho vā vyavasthāpyamānaḥ saṃvādam ādāyaiva vartata iti na doṣaḥ | 
yac cedam, uttara-kṣaṇe yat kāryaṃ kartum asya svabhāvaḥ, tat kathaṃ prathama-kṣaṇe kuryāt? 
anyathottara-kārya-kāritaiva na svabhāvasyeti, tad apy aparibhāvya bhāṣitam | sthira-svabhāvatve hi bhāvasyottara-kālam evedaṃ kāryam, na pūrva-kālam iti kuta etat? tad abhāvāc ca kāraṇam apy uttara-kārya-karaṇa-svabhāvam iti kutaḥ? arthānurodhinyo hi vācaḥ śobhā-bhājaḥ, na vāg-anurodhād artha-tathā-bhāvo rājavat | kiṃ kurmaḥ, uttaram eva tasya janmeti cet astu | 

[28,1] sthiratve tu tad anupapadyamānam asthiratām ādiśatu | sthiratve 'py eṣa eva svabhāvaḥ, tasya yad uttara-kṣaṇa eva karotīti cet, hatedānīṃ pramāṇa-pratyāśā, pramāṇa-bādhite 'pi svabhāvālambanena nistaraṇāt | dhūmād atrāgnir agner abhāvād vā neha dhūma ity ukte 'pi hi śakyam abhidhātuṃ, svabhāva evāyam asya yad idānīm atra niragnir api dhūma iti | tasmāt pramāṇa-siddhe svabhāvāvalambanam, na svabhāvāvalambanena pramāṇa-vilopaḥ | pramāṇa-nirṇayaś ca vihita eva | nīlotpādana-svabhāvaś ca na pītādikaṃ karotīty asamīkṣākhyānam | upādānatvena hi tatkaraṇaniṣedho, na tu sahakārikāraṇatvenāpi, sahakāritayā tatrāpi kathañcid upayogasyāśakya-bādhanatvāt | na cānyavarṇasyānyavarṇopādānatāniṣedha eva | dṛśyate hi pītaiva haridrā cūrṇasahakārikā raktasyopādānaṃ bhavantīti nidarśanam asaṅgatam | yadi ca yathā na nīlaḥ pītam utpādayati tathā nottara-janakaḥ pūrvam utpādayati? 
tad alam evaṃ-vidha-pralāpeṣu nirbandena | sthitam etat paraspara-viruddha-dharmādhyāsād deśa-bhedavat kāla-bhede 'pi janakājanaka-svabhāvayor bheda eva ||
etena yad api nyāyamañjarī-kāraḥ prāha, nanu kāryotpatti-hetur yeṣāṃ sannidhim apekṣate te khalv apekṣita-sannidhayaḥ, sahakāri-pratyayās tasya kiṃ kurvanti? na kiñcit | kevalaṃ kāryam eva yeṣāṃ bhāvābhāvāv-anuvidhatte te kāryeṇaivāpekṣita-sannidhayaḥ sannipatantaḥ tad eva kāryaṃ vivakṣitaṃ hetunā saha kurvantīti sahakāriṇa ucyante na tu yena saha kurvanti tasyaiva kartāro bhavantaḥ sahakāriṇo bhavitum arhanti | (12b) tasmād akṣaṇikasya sva-kārya-nimāṇe dvi-vidhaṃ sāmarthyam, ekaṃ nijaṃ sāmarthyam, dvitīyaṃ cāgantukaṃ sahakāry-antaram, tayor abhāve tat-kāryānutpatteḥ | tasmād eva hi dvividhāt sāmarthyāt kāryotpatter abhyupagamāt | ekam akṣaṇikaṃ gṛhītvā tasmād eva kāryotpattiṃ saṃbhāvayantaḥ sāmarthyam eva hetūnām avijñātavantaḥ pare | yasmād akṣaṇikasyāpi kramavatīṣu tāsu tāsv arthakriyāsu kartavyāsu kramavat-sahakāry-antaram eva sāmarthyam aṅgī-kurmaḥ | tathā ca kramavat-sahakāri-nānātvād api kramavat-kārya-nānātvopapatter aśakyaṃ bhāvānāṃ prati-kṣaṇam anyatvam upapādayitum iti | 

[29,1] tad apy apāstam | yady api hetv-antara-kalpitaṃ sāmarthyam avijñātam asmākaṃ tathāpi yaj janayatīti vyavahāra-gocarībhūyam āpannaṃ svarūpam avaśyam abhyupagantavyam, bhāvasya svalakṣaṇākhyaṃ sāmarthyaṃ saṃkhyātam asman-mate | tat kiṃ prāg api paścād evaveti vikalpya dāṣaṇam udīritam? 
tatra kim anenoktaṃ bhavatīti niveditam | yat tu kāryeṇaivāpekṣita-sannidhaya ity upaskṛtam, tad api nirūpa-yogam | yadi hi kāryam eva sva-janmani svatantraṃ syāt, yuktam etat, kevalam evaṃ sati sahakāriṇām api sāmarthya-rūpatā-kalpanam aphalam iti, hetoḥ sāmarthyam anapekṣya svātantryād eva kāryaṃ kadācid bhavati kadācin na bhavatīti kiṃ hetu-sāmarthya-samarthana-vyasanena, vyavahāra-mātraṃ vā sāmarthyam iti, na hi kvacit kiñcit samarthaṃ nāmeti prāptam | astu ko doṣa iti cet? 
santo hetavaḥ sarvathā 'samarthāḥ, asat tu kāryaṃ svatantram iti viśuddhā buddhiḥ | utpattau tu sad rūpaṃ kāryaṃ kim artham arthāntaram apekṣata iti nirūpaya tāvat | 
tasmāt sāmagrīm apekṣate kāryam ity anenākṣareṇa sāmagry eva janana-samarthā kāryasyety evārthaḥ, na ca sā samagrebhyo bhinnā | tataḥ samagrā eva janakāḥ | bhinnatve 'pi vā 'rthāntaram iva sākalyam api sahakārīti na viśeṣaḥ | tato yāvantaḥ sahakāriṇas tāvantaḥ praty-ekaṃ samarthā iti prāg vidyamānānāṃ kathaṃ kriyātikramaḥ? sākalyam eva hi paścād upapattimad iti samayaḥ, tad api vā tebhya eva sahakāribhyo labhya-saṃbhavaṃ prāg api teṣv asatsu kathaṃ sattāviyuktaṃ kadācid yāvad ekasyāpi prāg-bhāvaḥ? 
atha kāryasyaivāyam aparādho yad amīṣv asamartheṣu kadācin notpadyata iti cet? 

sarvāvasthā-samane 'pi kāraṇe yady akāryatā |
svatantraṃ kāryam evaṃ syāt tan na kāryaṃ tathā sati || (PVA II 396) 

iti kiṃ na paśyasi? 
syād etat | na tadbhāve 'vaśyaṃ bhavatīti tat kāryam ucyate, kiṃ tu tad abhāve na bhavaty eveti vyatireka-pradhānyādīti cet? 

[30,1] 	tad bhāve 'pi na bhāvaś ced abhāve bhāvitā kutaḥ |
tad abhāva prayuktasya so 'bhāva iti tat kutaḥ || (PVA II 411) 

yadi hi svayaṃ bhavanaṃ bhāvayad eva kāryaṃ hetuḥ, tadā tad abhāva prayukto 'syābhāva ity api syāt | yadā tu hetau jananonmukhe 'pi svātantrryād eva na bhūtam iti kathaṃ tad abhāva-prayojako 'syābhāva iti pratītiḥ? tasmād yadi kārya-kāraṇa-bhāvaḥ (13a) tadā niyataṃ yathaiva tad abhāve niyamena na bhavati, tathaiva tad bhāve 'pi nyamena bhavet | abhavac ca na tat-kāraṇatām ātmanaḥ kṣamate | tad ayaṃ prayatnaparamparayāpi hetunāṃ samarthāsamarthalakṣaṇodaya-vyayayogo jāra-garbha iva gopayitum aśakyaś catur-buddhiṣu ||

[30,9] yad apy āha śaṃkaraḥ | na ca sarvatra sahakāri-bhedena kārya-bhedād api kāraṇasya bhedaḥ sidhyati | yathaikatve 'pi sahakāri-bhedād vijñānavarti-vikāra-jvālāntarāṇi pradīpaḥ karoti, na cāsau bhidyate, tad abhedasya pramāṇa-siddhatvād iti | apūrvo 'yam asya dabhārambhaḥ | yad ayam akṣepa-kriyā-dharmā svabhāvaḥ śakti-śabda-vācyaḥ, sa kiṃ prāg apy asti, yadi vā saṃpraty eveti vikalpya codya śakti-vācyaṃ mama sahakāri-sākalyam iti bravīti, śakty-aśaktilakṣaṇa-viruddha-dharmādhyāsād bheda ity abhimatena kārya-bhedāt kāraṇa-bheda iti samādhatte, kaḥ khalu kārya-bhedāt kāraṇa-bhedaṃ vaktum upakrānto yatraivam ucyate, sahakāri-bhedena yaḥ kārya-bhedaḥ sa na kāraṇa-bheda iti, api tu yasya yadā yaj janana-svabhāvaḥ so 'vaśyaṃ tat karoty eva | 

[30,18] na hi pradīpa eva vijñānādi-kāryāṇi sakṛt kartuṃ samarthaḥ kṣepeṇa janayati | tad-vad vā krama-bhāviny api kāryāṇi sajātīya-vijātīyāni kiṃ na tadaiva karoti | atas teṣām anya eva kārako dīpa iti yuktam | evam anyatrāpy eṣa eva nyāyaḥ |
yat punar āha, pradīpādi-vyaktīnām iva praty-ekam utpatti-vināśa-kāraṇānupalabdher abhrāntaṃ sphaṭikāder avasthiti-vijñānam iti, tad apy andha-śara-kṣepāyate, pradīpe 'py anyānyasyotpatti-kāraṇasyānupalabdheḥ | vārti-snehādayo hi pradīpa-hetavaḥ, te ca prati-kṣaṇaṃ prati-lavādi vānyānyī bhavanty adhyavasāyaḥ kasya saṃbhavati | anyathā sphaṭike 'py anānyī- bhavati pūrva-pūrvam anyad-anyad uttarottarasya kāraṇam anvaya-vyatirekānuvṛtter iti kiṃ gṛhyate | yady api ca pradīpe kāla-bhedenānya-buddhir asti tathāpi na taila-vartyoḥ, tat-kathaṃ pradīpādi-vyaktīnām utpatti-kāraṇopalabdhir na sphaṭikasyety ucyate | vināśa-kāraṇaṃ tu cintayiṣyāmaḥ | nāpi pradīpa-bhaṅguratayā tat-kāraṇa-bhaṅgaḥ saṅgato vaktum, kāraṇābhedāt kāryasyāpi pradīpasyābheda-prasaṅgāt | 

[31,7] atha varti-snehayoḥ kṣaya upalabhyate, pradīpasyāpi kṣīyamāṇa-deśa-vyāpti-viyogāt, sa eva kṣaya iti cet | tailaṃ prabalam āsīd idānīm alpaṃ vartate | vartir apy evam | pradīpo 'py anyānyatailavartibhāgaparihāreṇānyānya-tad-bhāga-vyāpīti, sarvathā nivṛttis tu katham avasātuṃ śakyā, pratyabhijñānasya tad-avasthatvāt | 
atha varty-ādīnām apacaya-kāle 'vayave kriyotpadyate | tato vibhāgodayaḥ | tataḥ saṃyoga-nāśaḥ | tato 'pi tad-ārabdha-dravya-nāśaḥ | punaḥ kriyā, saṃyogāt itara-dravyodayaś ceti naika-dravya-nirvāha-siddhir iti cet |
anubhava-bhuvam avatarann api yady ayaṃ prapañcam ādriyate, bauddho 'py evaṃ sva-prakriyām udghoṣayan kathaṃ vāryaḥ | (13b) pūrvakebhyaḥ sabhāga-hetubhyaḥ sahakāriṇam aparam arthaman tato vātātapa-timirādi [samāsādya] tebhyaḥ parasya samānaparimāṇasya yathā sahakāri-bala-saṃketaṃ nyūnasyādhikasya vā saṃbhava iti na sphaṭika-śata-koṭi-prabhṛtīnām ekatā-nirvāha-siddhaḥ | yadā punar anena sādhanam evopanyastaṃ tadā nāsya prakriyayā siddhiḥ, tvat prakriyayā bādhā vā | 

[31,18] vātādayaḥ kim upacinvanti apacinvanti vā sphaṭikādau, yena sahakāritayā kalpyante, prāg-bhāvitva-mātreṇa kāraṇatve 'tiprasaṅgād iti cet | na vai sthūlaḥ kaścid upacayo 'pacayo vā kriyate tais tasya | ata evātyanta-sadṛśodayaḥ | sūkṣmas tu aśakyopalakṣaṇatayā yathedaṃ tayā nirdeṣṭum ayogyaḥ, tathā niṣedham apy ayogya eva | evam aneka-vastu-saṃkare kadācit kenacid upayoge na kiñcid vastu prastutopādānasya sahakāri syād iti na sarvathā sahakāry-antara-virahād ekasya janana-saṅgatir avagantavyā ity upanyāsasyārthaḥ | sthiratva-siddhau tu yadi tvam api sva-prakriyāṃ nirvāhayitum īśiṣe, īṣiṣya | bauddha-sādhana-vicāras tāvat prastuto 'yam | tatra ca prastute 'neka-kāryeṇānekena bhāvyam iti kena karṇe bhavato niveśitam, yataḥ pradīpa-dṛṣṭāntīkaraṇaṃ bhavataḥ śobheta | tad idam ucyate, anyo vyādhir anyad auṣadham iti |

[32,4] yad apy āha, yad eva ca sahakāri-bhedena kārya-bhede pradīpasyābheda-siddhau sādhanaṃ, tad eva krama-vat-sahakāru-bhedena kārya-bhede 'kramasyāpīti, tad apy atyantam asaṃbaddham | advayākāram indriya-pratyakṣam eva hi bheda-bhraṃśam āśaṃsati pradīpe | sapratighasya hi pradīpasya naikasthānam | bhinna-deśasya cātyanta-sadṛśasyāpi bhedopalakṣaṇam anivārya māyāgolakavat | ata ekākāram indriyajñānam ekatāyām eva pradīpam avasthāpayati | kālabhede hi bhinne 'pi vastuny atyantasadṛśe pratyabhijñānam upajāyamānam upalabdham | na ca pratyabhijñānād anyad ekatā-sādhanam | 
tat-kathaṃ tad eva sādhanam iti na plavate | na ca sadṛśatayā kālabhedena pratyabhijñānasya saṃśayāṅgatvaṃ vyabhicāra-darśanāt,lakṣaṇa-bheda-virahāt | sakṛd-abheda-bhāsiny api pratyakṣe 'nāśvaraḥ, tathā kvacid adarśanāt | indriya-jñāne hi krama-darśane 'pi na yogyam artha-dvayaṃ pratighāti, ekībhūyopalabhyamānam upalabdham | tat-kathaṃ sarvatrānāśvāsaḥ | tasmād anupayogi pradīpa-dṛṣṭāntena pratyavasthānam | etad eva rūpaṃ dṛṣṭāntīkṛtyābhiprāyāntaram asya dyotayan nyāyabhūṣaṇe 'pi yad āha, 
api ca yena svabhāvena rūpaṃ rūpāntaraṃ karoti, na tenaiva rasādikam, rasāder api rūpa-svabhāvatā-prasaṅgāt | tataḥ sarvaṃ rūpa-kāryaṃ cakṣṣā gṛhyate | na caitad iṣṭam | tasmād yathā rūpaṃ rūpāntarotpadana-svabhāvena tad eva karoti, vijñānotpādana-svabhāvena vijñānam eva karoti, na rūpādikam | rasotpādana-svabhāvena ca rasam (14a) evaṃ ga[ndha]-sparśanajananasvabhāvābhyāṃ tāv eva janayati | tad-vat akṣaṇiko 'py ādya-kāryotpādana-svabhāvena tad eva karoti | tad uttara-kārya-janana-svabhāvena tad uttaram eva janayati | nādyam uttarottaraṃ vā | evam uttarottara-kāryeṣv ananta-kāla-bhāviṣv api pratiniyatāḥ svabhāvā draṣṭavyāḥ | svabhāvā eva hetavo na svabhāvīty apy ayuktam, rūpasyāhetutva-prasaṅgāt, svabhāvānām eva hetutvāt | atha na rūpasya svabhāva-bheda iṣyate, kiṃ tv eka eva tathā-bhūta-svabhāvo, yena bhinnākāraṃ bhinna-deśaṃ kāryam utpādayati | tasya bhinnasvabhāvakāryotpādānurodhena svabhāva-bhedaḥ kathati iti | 
nanu evaṃ paro 'py abhinnasvabhāvasyaivākṣaṇikasya krama-bhāvy- aneka-svabhāva-kāryotpādanānurodhena bhāva-svabhāvaṃ kalpayan nopālambham arhatīti | 

[33,3] etad apīrṣyā-kāṣāyita-dhiyaḥ para-dhandhīkaraṇa-mātram | tathāhi yadi tāvad abhinn-ātmāpi dīpa-vad anekam artham andhakāra-nāśādi karoti kalpita-svabhāva-bheda itīyan-mātraṃ vivakṣitam, hanta ko niṣeddhā | asty eṣa saṃbhavo yad anekam eka karotīti | evaṃ pūrvāpra-kālayor apy eka-svabhāvo yady anekaṃ kuryān na vivādaḥ | kevalaṃ kvacit kārya-vilambaḥ kvacid akṣepa-karmeti na yuktam, pradīpa-vat sakṛd-aneka-karaṇam astv iti vyarthaṃ pradīpa-nidarśanam | atha karama-bhāvy-anekam ekātmanaḥ kāryam astv iti vivakṣitam, tadā samartham | na khalv adyāpi dīpo dṛṣṭāntayituṃ śakyaḥ | evaṃ rūpe 'pi nidarśane kriyamāṇe vaktavyam | na caivaṃ nirvahati yad anekaṃ tad anekenaiva kartavyam, dīpa-kārya-vat kāla-bheda-bhāvi cānekaṃ kāryam iti, na hy anekaṃ jāyamānam ekasyaiva kāryam āpadyate, eka-kartur apāye vāneka-janmaiva na syād ity upapādayituṃ śakyam | dāha-gāhanāder anekasyānekenaiva jala-jvalanādinā karaṇa-darśanāt | kāla-bhedābhinnam ekaṃ vivakṣitam iti cet |

[33,13] aneka-kālāntaritair ekātmabhir anekaṃ na kriyamāṇam upalakṣayasi | evaṃ tu brūyāḥ, ekam anekaṃ vā bhinna-kālam abhinna-kālaṃ vā nityād eva jāyata iti tac ca pratijñā-mātrāviṣkaraṇam abhīṣṭātmanaḥ kasyacid arthasya [na] sādhanaṃ, nāpi para-prayukta-sādhana-bādhanam iti kim anena | tathāpi na dīpa-rūpa-dṛṣṭāntena kiñcit | yadi ca kārya-bhedenāpi bhāvaṃ bhindyād astiravādī, tathāpi rūpam evābhidyamānaṃ bhidyamānau rūpa-rasau kathaṃ janayatītīyanmātreṇānekantam udbhāvya svastho bhava | rūpayāpi punar ekatva-sādhanena ka upayogaḥ, siddhatvāt |
tataḥ śaṃkare 'pi, na hi yena svabhāvena varti-vikārasya hetuḥ, tenaiva jvālopalambhayor api tat-svabhāvatā-prasaṅgād ity abhidadhāno na kiñcic cetayata iti upalakṣyate, ekasyāneka-karaṇāvirodhāt |
atha yathā bauddho 'bhyadhāt kṣaṇāntare 'pi yadi sa eva svabhāvo bhāvasya, tadā saṃpratīva prāg api janana-prasaṅgaḥ | na ca janayati | tataḥ (14b) svabhāva-bhedo bhāvasyeti | tathā hi, yadi jñāna-janakenaiva rūpeṇa varti-vikāraṃ karoti dīpaḥ, tadā tasyāpi tattva-prasaṅgaḥ | na ca tattvam asti | tato dīpo 'pi kiṃ bhinna-svabhāvo 'stu | yathā ca kāryāṇāṃ tādātmya-virahe 'pi hetu-bhedābhāvaḥ, tathā kāryāṇāṃ bhinna-kālatve 'pi na hetu-bheda iti vivakṣitam | tadāpi bauddhena pramāṇa-balam ālambya janakājanakāvasthayoḥ bhāva-bheda āropitaḥ | tatra ca yady akṣamā, tadā 'siddhyādi-dūṣaṇam eva vaktuṃ sāmpratam | tāvataiva tasya nirāśe kim anena prabandhena |
atha duṣṭam eva tat-sādhanam | tathāpi tena yat siddhaṃ tat siddham eva tāvat | pradīpasya svabhāva-bhedo bhavatu, mā vā bhūt, tathāpi kim asyopanyāsena | yac ca dīpasya svabhāva-bheda-sādhanāya sādhanaṃ kāryāṇāṃ tādātmya-viraho nāma, so 'pi yadi siddha-sva-sādhya-pratibandhaḥ, tadā tena yadi yugapad api bheda-siddhiḥ kasyacit, tadā tad-īrṣyayā kim anena bauddha-sādhanena | prayāga-vaṭa-prayātāyātayoḥ dvitīya-mūṭha-karṇāṭeneva sva-sādhya-sādhanāya pravṛtti-nirāśaḥ kartavyaḥ | anyathā 'nena bhede sādhite pradīpa-bheda-sādhanam eva kiṃ pravartate, na vā kiñcid api sādhanaṃ sādhya-sādhanāya pravarteta dhūmādi-sādhanaṃ sva-sādhya-sādhakaṃ dṛṣṭvā ||

[34,14] athedaṃ pradīpa-svabhāva-bheda-sādhanam adhyakṣādhikṣiptaṃ, sva-sādhya-pratibandha-vidhuraṃ vā, tadā tad eva naśyatu | na tadā bauddha-sādhanasya kṣatiḥ | tathāpi kiṃ tasyopanyāsena | yadi bauddha-sparddhayā tad-vimarśam-asārī-kartum upamāna-bhūtaṃ vimarāntaram evedam upanītam, tadāyam asthitaḥ pakṣaḥ svabhāva-bhedo dīpasyeti | evaṃ sati eka evāsau śakti-viśeṣo yas teṣām utpādaka iti cet |
etad apetāgama-yuktikaṃ para-spardhayābhyupagamyamānam api na nīti-śīlān prīṇāti | pratiniyatasvabhāvopādānābhāve teṣāṃ sarvatrotpatter adṛṣṭa-pūrvatvād ity-ādinā | tathā svabhāva-bhedābhāve ca kāraṇasya kārya-bheda-bhāve tasyākasmikatvaṃ prasajyeta | tathā cākaraṇaṃ viśvasya vaiśva-rūpyaṃ syād ity anena ca kathaṃ svabhāva-bhedam eva svabhāṣayā draṭhayet | na cāyaṃ nyāyyaḥ | tathā hi yat tāvad ucyate, yadi yenaiva svabhāvena dīpo varti-vikāra-hetus tenaiva jvālādeḥ, tadā jvālāder api varti-vikāratva-prasaṅgaḥ, na caivam | 

[34,24] tasmād bhinnenaiva svabhāvena varti-vikāre bhinnena ca jvālādau dīpaḥ pravatate iti viparyayārthaḥ | tatra ca pratyakṣabādhaiva, niraṃśasya dīpādes tatra bhāsanāt | anyathā kadamba-golaka-vadananda-svabhāvaparikaritasyābhāsa-prasaṅgāt | na cānupalabhyatvam eṣām abhidhātuṃ śakyam, pradīpa-svabhāvatve 'nupalabhyatāyā virodhāt | yadi ca pradīpa-svabhāvatve 'py adṛśyatvaṃ viruddham anurudhyase varti-vikāra-kāraṇatve 'pi jvālādi-hetutāṃ kiṃ na saṃbhāvayasi, yataḥ svarūpa-rāśiparikalpana-vyagro 'si | tasmān nānupalabhyamānasya pradīpa-svabhāvatā | (15a) upalabhyatve ca nādhyakṣādhikṣepaparihāraḥ | dīpād anyad eva dṛśyam adṛśyaṃ vā vastu dīpa-svabhāva iti tu nāga-loka-bhāṣā | ananya-rūpe hi svabhāva-svarūpa-svalakṣaṇa-śabdāḥ prasiddhāḥ | kalpanopasthāpite tu dharme binna ivābhāsamāne 'pi tad adhyavasāyād eva svabhāva-śabda-prayogaḥ, yathā nityatvaṃ śabdasya svabhāva iti | tato yadi sahakāriṇi śakti-śabda-vad bhinne 'pi kvacit svabhāva-śabdaḥ prayuktaḥ, tathāpi svabhāvāntareṇa karotīti vastv-antareṇa sahakāriṇā karotīti yāvat | na ca svabhāvinaḥ karaṇa-vāraṇam abhimatam | tataḥ svabhāvi-śabdo bāhyo 'rthaḥ | tena svabhāvenābhinnenaiva bhinnāni kāryāṇi karotīty āyātam | kevalam anekasahakāriparivārita iti viśeṣaḥ | sa ca kasya neṣṭaḥ | na ca sahakāriṇo 'pi sva-manīṣikayā kalpanīyāḥ, kiṃ tu yāvanto 'nvaya-vyatireka-grāhaka-pramāṇa-vyāpārās tāvanta eva | sa ca vyāpāraḥ tejas-taila-vartyādi-vyatiriktasya nāstīti kim adhika-vidhānena | pratyuta svabhāva-śabdābhidheyānarthān parikalpya ṣad-padārthām antarbhāvayan kiṃ viphalam āyāsyasi | 

[35,16] yadā caivaṃ paryante svabhāva-śabdābhidheyaṃ nijaṃ rūpam ekam aneka-kārya-hetur iti upapāditam tadā, yad ekena rūpeṇa janitaṃ, tad ekam eveti na siddhā vyāptiḥ |
tatha sati prasaṅga-vat viparyayasyāpi nānekānta-parihāraḥ | pratiniyatasvabhāvopādānatāpi teṣāṃ na pradīpasyaiva tāttvikāneka-svabhāvatayā, kiṃ tu tat-sāmagryām apoddhāra-dvāreṇānvaya-vyatirekābhyāṃ kasyacit tailaṃ kasyacid vartaḥ kasyacid dīpa iti kathaṃ sarvatrotpattir eṣām upalabhyate | 
yat tu kāraṇa-bhedād beda iti, tatra sāmagrīlakṣaṇa-kāraṇa-vaijātyāt kārya-vaijātya-nimittābhyupagamaḥ, tathaiva pramāṇenārpaṇāt | na tu sāmagry-antargata-kāraṇa-nānātvam ekasyāneka-svabhāvatayeti śāstra eva vipañncitam | tad alam eṣāṃ pramāṇa-nirapekṣa-svotprekṣā-mātreṇa vikalpeṣu nirbandhena | na ca taiḥ svabhāva-bhedair bhāvikaḥ siddhir apy eṣāṃ kācid artha-siddhir ity uktam evety aphala evaiṣa bhāvaḥ | 

[36,3] yathā tarhi Trilocanaś caryayati tathānayor api nīyatām abhiprāyaḥ | tathā ca Nyāyamañjarī, asādhāraṇam api sattvaṃ mādhyamika-nyāyena śakyam udbhāvayitum | tathā hi, kṣaṇa-vāde 'pi pūrva-rūpa-kṣaṇe yena [sva] bhāvenānantara-kṣaṇam utpādayati, kiṃ tenaiva rasa-kṣaṇam apy āhosvit svabhāvāntareṇa | yadi tenaiva, rasasyāpi rūpatva-prasaṅgaḥ | na hy eka-svabhāvāt kāraṇāt kārya-bhedaṃ paśyāmaḥ, viśvasyāhetukatva-prasaṅgāt | atha svabhāvāntareṇa karoti | yady evam ekasya viruddhaṃ, svabhāva-dvayaṃ prasajyeta | rūpa-janana-svabhāvo hi rasa-janana-svabhāvān nāvyabhicārī | tatra yadi svabhāvāntaraṃ bhavet, bhavet tatraiva tasya bhāvo 'bhāvaś ca | bhāvābhāvau ca sākṣād viruddhau pūrvakaṃ rūpalakṣaṇaṃ bhintaḥ | na ca bhinno dṛśyate saḥ | 

[36,12] syād etat | pūrvakasya rūpa-kṣaṇasya rase kartavye svabhāvāntaraṃ pūrvaka (15b) eva rasa-kṣaṇo, na ca viruddhaṃ svabhāvāntaram astīti | yady evam akṣaṇikasyāpi krama-vatīṣu kārya-vyaktiṣu svabhāvāntaraṃ krama-vat sahakāry-antaram eveti sarvaṃ samānam anyatrābhiniveśāt | tasmād asādhāraṇam upādadānasya svabhāva-bhedāpatteḥ kṣaṇikebhyo nivartamānaṃ sattvam | yena ca prakāreṇa svabhāva-bhedo nirākriyate, tasyākṣaṇikatve 'pi samānatvāt sattvam akṣaṇikān na nivartate | ato vyatirekāsiddheḥ pratibandhāsiddhir iti | 

[36,18] tatra tāvad Yogācāraniṣṭhām anālocayann ayaṃ saugatasamayajñānābhimānī Mādhyamikanyāyenety āha, ubhayor api hetu-phalāpavādasya tattvato 'bhimatatvād ity adharasiddhim uddhūya Sākārasiddhau darśitam eva | sthite ca hetuphalabhāve 'smākam iyaṃ kṣaṇabhaṅgacintety uktam | sā ca sthitir grāhyagrāhakabhāvasya tāttvikatve gṛhīte | tadā ca yad eva yasyānvaya-vyatirekānuvidhāyi, tad eva kāryaṃ kāraṇaṃ ca bhavatu bījāṅkura-vat | yathā ca kasyacid ekam anvayavyatirekānuvidhāyi dṛśyamānaṃ kāryaṃ, tathā yady anekam api kasyacid ekasyānvaya-vyatirekāv anuvidhīyamānam upalabhyate, tadā kim anekenāpy eka-kāryeṇa bhavitavyam | para-vedanāpalāpe hi ekam apy ekasya kāryaṃ na syāt | anapalāpe tv anekam api kāryam ekasya vāryate | ataḥ para-vedanāpavādi-vādimatāvatāreṇa na kiñcit | grāhya-grāhaka-sthitau tv eka-vad anekasyāpy eka-kāryatā-nyāyaḥ samānaḥ | tat-katham ekātmanā janyamānam ekākāram eva bhaved iti plavate |

[37,6] yat tūktam, na hy eka-svabhāvāt kāraṇāt kārya-bhedaṃ paśyāma iti, tad atisāhasam | kiṃ vā na paśyati pradīpam ekam vikāra-kāriṇan andhakāra-hāriṇaṃ ca, taraṇiṃ vā vā tamaḥ kamalayor nidhana-pravedha-vidhāyinam, sarvadāndhakāra-magno vā bhavān paśyati vā sahasram-aṃśu-mālinaḥ kārya-sahasra-kāriṇaḥ | eka-svabhāvāt tu kāraṇān na kārya-bheda iti smāna-sāmagryā na kārya-vaijātyam ity arthaḥ | ata eva na viśvasyāhetukatvam | tasmād ekasmād anekotpattir avirodhinī | kārya-dvāreṇa tu rūpaṃ rūpa-kāraṇaṃ rasa-kāraṇaṃ ceti samuccayena svabhāva-dvaya-vyavahāraḥ | ata eva na virodha-vārtā | na hi samuccaye pramāṇa-siddhe virodha-gandhaḥ | vātātapayor ivaikasminn ākāśa-deśe ||

[37,14] yat tūktam, rūpa-janana-svabhāvo hi rasa-janana-svabhāvatā-vyabhicārīti, tāvatāpi bheda-mātraṃ sidhyati, na tu virodhaḥ, kṛtakānitya-vat | yathā hi nīlābhāvāvyabhicāri pītaṃ na nālaṃ bhavatum arhati, na tu tan-mātreṇa virodhaḥ | na hi yad yato bhidyate tad-aviśeṣaṃ tena viruddham abhidhātuṃ śakyam | virodhas tu yady apy ekasmin dharmiṇi dvayor asaṃbhavayor niyamaḥ, sa ca kadācid vastunor ekasya bhāve 'nya-paryādānād dahana-tuhinavat | kadācid dharmayoḥ svabhāvenaiva ekādhiṣṭhite 'nyāsaṃbhavāt bhāvābhāva-vat, nīlatvānīlatva-vad vā | tatra yadi nīla-pīta-dravyayor apy eka-bhāve 'nya-paryādānam āpādayet, syād eva (16a) sahānavasthāna-nāmā virodhaḥ | na tu tad-abhāvāvyabhicāra-mātreṇa | bheda-mātraṃ tu tāvatā | evaṃ nīlatva-pītatvayor apy abhāva-vyabhicāra-mātreṇa bheda-mātraṃ tu na tu virodhaḥ | virodhas tu nīlatva-svīkṛte dharmiṇi svayam evānīlatva-bhedasya pītatvasyābhāvāt | anyathā kṛtakatvānityatvādīnām api tad-abhāvāvyabhicāra-mātreṇa virodha-prasaṅgāt | 

[37,25] atha katham atra tad-abhāvāvyabhicāraḥ, na hi kṛtakena satā nānityena bhāvyam ity upapattir asti | yady evaṃ rūpa-janakena satā rasa-janakena na bhāvyam ity atrāpi kopapattiḥ | rūpa-janakatvād eveti cet |

[38,1] na, ayoga-vyavacchedena viśeṣaṇe kṣīṇatvād upapatteḥ, anyayoga-vyavacchedasyāsiddhatvāt | tathā hi kiṃ rūpasya janakatvam eva, atha rūpasyaiva janakatvam iti rūpa-janakam | tatra prathama-pakṣe rūpaṃ praty ajanakatvasyaiva vyavacchedo na punar anya-janakatvasya vyavacchedo vidhir veti, sādhanāntaram apekṣya tenaiva virodhe vyavacchedasyaiva asiddheḥ | dvitīye tu pakṣe, anya-janana-kṣepa-siddhir asandigdhā | kevalaṃ na tatra pramāṇa-vyāpāraḥ | yathā hy ekasya tan-nāntarīyakatvaṃ tathā dvitīyasyāpi yadi syān na doṣaḥ, pradīpa-vat | na tu rūpa-janakam ity eva rasa-janaka-pratikṣepo, rūpa-janakatvasyāyoga-vyavacchedenāpi caritārthatvād iti na kāpy upapattir atrāpi | kevalaṃ kalpanā-buddhau yathārthāntaram iva rūpa-janakatvaṃ pratibhāti, tathā tad-abhāvāvyabhicāri ca pṛthag eva rasa-janakatvam avasīyate | yataḥ pṛthak śabda-pramāṇa-vṛttiḥ apekṣyate, tāvataiva virodham adhyavasyati | sāvagatiḥ kṛtakatvānityatvayor api na vyavasīyate kenāpi | nāpi tatra virodhābhidhānena kaścid upayogaḥ | ekatra dharmiṇy apara-parihārārtham eva hi virodhaḥ sādhyate | tad yadi virodhe 'py eka-dharmi-samparkaḥ, kṛtaṃ virodha-cintayā | nīlatvānīlatvādiṣu tu prayujyate paraspara-parihārātmā virodhaḥ | 

[38,14] nanu parasparābhāvāvyabhicārāviśeṣe 'pi kathaṃ keṣāñcid dharmāṇām eka-dharmiṇy anavasthānātmā virodhaḥ, keṣāñcit punar bheda-mātrṃ na virodhaḥ | 
uktam atra, yad vyavacchedena yasya vidhānaṃ yad vidhānena vā yasya vyavacchedo niyamena, tat tena pratiyoginā viruddham | yatra neyaṃ gatiḥ, tad-aviruddham ity alaṃ punaḥ pariśrameṇa | tad evaṃ rūpa-janana-rasa-jananayoḥ parasparābhāvāvyabhicāre 'pi kṛtakatvānityatva-vad bheda-mātraṃ śabda-pramāṇāntarākarṣi, na tu virodha iti sthitam |

[38,20] yat tūktam, tatra yadi svabhāvāntaraṃ bhaved ity-ādi | sa tarhi nyāyaḥ kiṃ kṛtak[tv] ānityatvābhyāṃ bibheti | prasaṅga eva tatrāpi bhavatv iti cet | 
nanu parābhyupagamena prasaṅgaḥ, na ca mayedam aṅgīkṛtaṃ parasparābhāvāvyabhicāra-mātreṇa virodha ekatrānavasthāna-hetur iti | kiṃ tavaiṣo 'bhyupagamaḥ pramāṇa-vṛttir vā | ubhayathā 'pi na mamāparādhaḥ | (16b) sudhyatutarāṃ ca kṛtakatvānity[tv] ādīnāṃ virodho, na caivaṃ tasmāt parasparāvyabhicārasya tādātmya-niṣedhe vyāpārāt na kṛtakatvam evānityatvam | aniṣedhe tv ekasyaiva kṛtakatvasya bhāve 'bhāvaś ca syāt | yathā vastuno nīlād anīlasyāvyavacchede tasyaiva bhāvo 'bhāvaś ca svīkṛtaḥ syād ity ucyate | nīlam iti hi tasya bhāvaḥ | anīlam iti cābhāvaḥ tad-abhāva-vyāptasyānīlasya bhāvo na vyāpakaṃ tad-abhāvam anākṛṣya sthātuṃ śaktaḥ, bhāvābhāvayoś ca virodhaḥ prasādhita evety eka-dharmiṇy anavasthānam iti yan nīlaṃ tan nānīlaṃ pītādi-vastu, tathā dharmo 'pi yad kṛtakatvaṃ tan nākṛtakatvam anityatvādi | yad rūpa-jananaṃ tan nārūpa-jananaṃ rasa-jananādi | anyathaikatra kṛtakatva-rūpa-jananādau śabda-pramāṇa-pravṛttāv anyatrānityatva-rasa-jananādau pramāṇāntarānapekṣāprasaṅgaḥ |

[39,9] tasmāt tādātmye bhāvo 'bhāvaś caikatra syād iti doṣaḥ | na tad-ādhāratve | tau hi parasparaṃ bhinnau dharmau yady ekatra syātāṃ, kīdṛśo doṣaḥ | bhāvābhāva-doṣasya bheda-sādhanenaiva caritārthatvāt | śāstre 'pi hi viruddha-dharmādhyāso bheda ukto, na virodhaḥ | virodhalakṣaṇaṃ tv anyat prasiddham eva | tādātmya-niṣedho 'pi viśeṣaṇānapekṣa-svabhāvānupalambhād ukto na viruddhopalambhāt | tad evaṃ bhāvābhāvalakṣaṇa-viruddha-dharma-saṣargāt tad-dharmitvena bhāsamānau dharmāv eva bhinnau bhavata iti na tayor api dharmi-vastunor nānā-dharma-yoga-mātreṇa bheda-vārtā | yadā punas tathā bhidyamānāv eva dharmau yathoktaparasparapratidvandvinau bhavatas tadā tad-dharmiṇo 'pi bhedaḥ, nīlatvānīlatva-bhāvābhāva-dharmi-vat, eka-kāryaṃ prati jananājanana-vac ca | tasmād bhāvābhāvau sākṣād viruddhau rūpa-janakatva-dharmāv eva sva-dharmitvenābhāsamānau bhintaḥ | na tayor apy ādhāraṃ pracīna-virūpalakṣaṇam, svayaṃ virodhābhāvāt | ata eva na bhinnau dṛśyate saḥ, eka-kārya-janakājanakatve ca svayaṃ pratyanīkatayā svadharmiṇaṃ bhinta eva, abheda-darśanaṃ ca pratyanīkāvasāyena virodhī yata iti anumāna-vṛttiś ceti sarvam anavadyam ||

[39, 22] ayaṃ tu svayam eva na hy eka-svabhāvāt kārya-bheda paśyāma iti na ca bhinno dṛśyate sa iti ca brūvann asvastha eva na nirbandha-yogyaḥ | tamān naika-svabhāvāyāḥ sāmāgryāḥ kārya-vaijātyam ity avirodhaḥ | na tu svabhāva-paramparā-rahitād iti | tad evaṃ svabhāva-sandehāpohād yad uktam, kṣaṇikebhyo nivartāmānaṃ sattvam asādhāraṇam upādānasya svabhāva-bhedāpattir iti tan nirastam |

[40,3] kālpanika iva bheda-pratibhāso na tāttviko bhedaḥ | kiṃ ca tāttvika-svabhāva-bhedāpattāv api sattvam asādhāraṇam iti śraddhāvadheyam eva | na hi vastūnāṃ parimāṇātirekeṇa nityād iva kṣaṇikād api vyāvṛttaṃ bhavati sattvam, yato 'sādhāraṇam avadhāryeta | svabhāva-bhūmani kaścin nityo 'pi syād iti cet |
tam anupatat tarhi sattvaṃ (17a) sādhāraṇam anaikāntikam āśaṅkyatām | tac ca cintyam | bādhakānāṃ vyātta-vadanānāṃ saṃbhavāt | 
atha svabhāva-paramparā-saṃbhāve bhāvasyeva kasya kṣaṇikatvam iti kṣaṇikād api vyāvṛttam ucyate, tad api nāsti | svayam eva svabhāvebhyo bhinnasya svabhāvinaḥ kriyā-samarthanena rakṣāvidhānāt | na ca svabhāva-bheda-[a] saṃbhave mūlasya kṣayo 'pi yuktaḥ, aparimititopādhisaṃbhave 'pi tad-vato vyayāniṣṭaḥ | asmad darśane 'pi yadi nāma vastv-antara-rāśer udayaḥ, tathāpi prakṛta-bhāvasya kīdṛśī kṣayopapattir iti vyaktam etat | sa tu rāśiḥ pramāṇam anviyān na veti cintyam | bhavatu vā mūlāpalāpaḥ | ye tu svabhāvā bhāvikā dṛṣṭaḥ tad-ātmani magnatvān mūlasyaikaṃ pṛthak sat kṣaṇikaṃ mā bhūt | bhūyāṃsas tu kṣaṇikāḥ santa ity upacaya eva kṣaṇikāyāḥ, kathaṃ kṣaṇikatāyāḥ sattva-vyāvṛttiḥ | 
tad evam evaṃ vidhāḥ pralāpā grāmya-jana-janitam ahimānas teṣv eva śobhante, na tarka-karkaśa-kuśāgrīya-buddhiṣu bauddheṣu | yā tu śikṣā svabhāva-bheda-sādhanāya syād etad ity-ādiḥ saiṣām evāstuḥ, anyo 'nyasya svabhāva iti svasthasya vaktum 'śakteḥ | svabhāva-bhedas tu sādhanāsaṃbhavād adhyakṣa-bādhanāc ca parihṛta eva | na ca bhavann api prakṛta-doṣa-saṃsparśī | nāpi sahakāry-antaram eva svabhāvāntaram iti danta-niṣkoṣikayā svabhāva-bheda-sādhanā hetavo viparyāsayituṃ śakyante | kṣaṇikavādī hi sahakāriṇaḥ paśyann eva prasiddha-svabhāva-bheda-sādhanāya sādhanam upanyasya na katham apy anena vacasā pratārayituṃ śakyaḥ | tad varaṃ tat-sādhanam asādhanam eveti mukham ākhyātāniṣṭa-siddha-vyāghātād iti | tatra coktam asmābhiḥ | na ca sahakāri-sādhanāyaiva pratyavasthātur ayaṃ prayatnaḥ | kāryeṇānubhūtānvaya-vyatirekā hi sahakāriṇaḥ pratyakṣādi-pramāṇa-siddhā eva kim atra sādhyam | tato 'kṣaṇikābhimatasya krama-vatīṣu kārya-vyaktiṣu svalakṣaṇa-bheda-sādhana upanyaste dūṣaṇam anuktvā sahakāry-antaram eva svabhāva-bheda iti lapanaṃ yadi svahṛdaya-santoṣam ālambeta, ālambatām | na tu para-sādhyaṃ bādhitam anena | tasmāt siddham arthakriyā-kāritvam asthairyeṇa vyāptam iti ||

[41,7] yad apy anenaoktam, kiṃ cedaṃ tāvad ayaṃ kṣaṇikavādī praṣṭavyaḥ | pūrvasya kṣaṇasyottarasminn eka-santāna-vartini kṣaṇe kartavye nānyat kiñcid apekṣaṇīyam asti | tataś ca parotpatti praty anapekṣatvāt tan-mātrānubaddhenottareṇāpi saty eva tasmin bhavitavyam | abhvan vā tan-mātrānubaddho na syāt, api tu nimittāntarāpekṣo vijñāyeta | asabhāgotpattau tu pūrve samāna-santāna-vartina eka-santānāntarbhūtatvāviśeṣāt samarthā asamarthā vā bhaveyuḥ | na tu sabhāga-kṣaṇa-pratibandhotpattau | tathā ca sati pūrva-kṣaṇa-sattā-mātrānubandhitvāviśeṣād uttarottaraḥ kṣaṇaḥ paurvāparyaṃ tyaktvā yugapadutpadyeta | tataś ca prabandhāpekṣa-kārya(17b)-kṣaṇa-kāla-bhāvināṃ kṣaṇānāṃ prabandha ucchidyeta | tataś ca trailokyavartisakalavastusantānabhāvinām anenaiva paryāyeṇa prabandhocchedād anyonya-saṃpī[ṭi] tā kṛtsnā tri-lokī prasajyeta | 

[41,17] athāpi samaya-samaya-bhāvitvāt savyetaragoviṣāṇayor iva kārya-kāraṇabhāvo nāstīty ucyate, yady evam atīte kṣaṇe pūrvasmin vastv-antara utpadyeta, sati ca notpadyeta ity apūrvo 'yam anvaya-vyatirekānugama-prakāraḥ | etayāpi dvārā kṣaṇikānām arthakriyā-kāritvam evānupapannam iti ||

[41,21] tad api sarvam asaṃbaddham | tathā hi yat tāvat pūrvasyottare kartavye nānyatra kvacid apekṣeti, tatra uttare sarva eva kṣaṇā abhipretā bhavataḥ | anyathā sarveṣāṃ yaugapadya-prasañjanam anupapannaṃ syāt | tatra yadi svābhiprāye dūṣaṇaṃ tadā na kaścid vipakṣaḥ | atha saugata eva praṣṭavyaḥ, tadā pūrvasya uttarasminn-anantara eva kṣaṇe kartavye nirapekṣatvaṃ, nottare kṣaṇe | sa eva tarhi tasya svabhāvo nāsti yas tad utpādakaḥ | tataḥ svabhāva-sāpekṣatvāt katham anapekṣaḥ | sa tarhi svabhāvaḥ kadācid asya bhāvī, na bhāvī tarhi tad-apekṣa iti vāco yukteḥ ko 'rthaḥ | 

[42,3] ayam arthaḥ | yad ucyate devadatto 'tra kārye yajñadattāpekṣaḥ samartha iti | tatra dvayaṃ pratīyate, svayam asamartha iti, yajñadattena saha samartha iti ca | na ca sarvo vyavahāras tattvānurodhī | kiṃ tu kvacit kiñcit satyam | tad atrāpi svayam asamartha ity ayam aṃśa ubhaya-saṃmatatvād durapahnavaḥ | sa eva paścād anyena saha samartha ity atra tu vivādaḥ | ata eva sādhane bādhanāvatāraḥ | atas tad aṃśāsiddheḥ tad-apekṣaṃ svayaṃ śabdam apy apanīya kvacit sāpekṣa ity asamartha ity evārthaḥ | tata uttarottare kartavye asaṃbhavini tad utpādana-svabhāve sāpekṣa iti ko 'rthaḥ | uttarottara-kartavye samarthaḥ | tad atra yad dūṣaṇaṃ tad ucyatām |

[42,11] syād etat | uttara-svarūpāviśiṣṭam uttarottaram, tataḥ pūrvaṃ yathottare śaktaṃ tathottarottare 'pi | uttarottare aśaktaḥ tad uttare 'pi kathaṃ śaktaḥ syāt, eka-svabhāvatvād dvayor iti |

[42,14] tad apy asaṃgatam,eka-svabhāvatvāsiddheḥ | sabhāga-kṣaṇa-paramparāpekṣayā siddham eka-svabhāvatvam iti cet, na, sarvathā sabhāgatvāsiddheḥ | sajātīyārtho hi sabhāgārthaḥ | sajātīyatvaṃ ca vividham | rūpataḥ śaktitata ubhayataś ceti | tatra yady api rūpa-mātra-kṛtaṃ sajātīyatvam uttarasyottareṇa, tathāpi sāmarthya-kṛtaṃ nāsti | tataḥ kṛtaṃ vijātīyatvam eva | ata eva bījādīnāṃ svabhāva-pariṇāma-paramparayā kiyatyāpy aṅkura-kārya-niṣpattiḥ | tatra hi antimasya bīja-kṣaṇasyāṅkure śaktiḥ | antime punar upāntyasyopāntye ca tat-pūrvasyety evaṃ yāvat prathama-bīja-saṃbhavaḥ | evaṃ sahakāri-sāmagry api tatrāparāparāviśiṣṭaiveti veditavyam | 
ata evāparāpara-pratyaya-yogena prati-kṣaṇa-bhinna-śaktayaḥ saṃtanvantaḥ saṃskārā yady api kutaścit sāmyāt sarūpāḥ pratīyante, athāpi bhinna evaiṣāṃ svabhāvas tena kiñcid eva kasyacit kāraṇam kāryaṃ veti nyāyaḥ | (18a) tataḥ sarvathā sabhāgatva-virahāt pūrvasyottara-kṣaṇa-janana-sāmarthye 'pi nottarottara-jananam asya, tataḥ śakti-viśeṣeṇa viśeṣāt | tathā tasyāpy anyasmāt śakter upacayo 'pacayo vā | ubhayor api viśeṣa evocyate | viśiṣyate 'nyasmād iti | tat katham eka-kṣaṇa eva sarveṣāṃ sabhāgābhimata-kṣaṇānām upanipāta-codyāvakāśaḥ | anvaya-vyatirekotprāso 'pi paścimo duścaritam eva | kṣaṇabhaṅga-sādhana-sāmarthyākad-arthane hi yad ekānantaram anya-janma, sa evānvayaḥ | yac ca tat-kāraṇasya prāg-asaṃbhave 'saṃbhava eva deśa-kālāntare kāryasya, sa eva vyatireka iti kiṃ atra kriyatām anicchatāpi | nityavādino 'pi hi na sahaiva hetu-phalayor janma | kiṃtu hetu-janmānantaraṃ phalasya janma | yat kṣaṇāc ca kāraṇasya kāryam udayavat tataḥ prāk paścād vā saṃbhave kāraṇasya kārya ka upakāraḥ | tat-kṣaṇānantaram asya janmeti tāvataiva kṛtāthatvāt kāryasya tāvataivānvayaḥ, tad-abhāve 'bhāvaś ceti vyatirekaś ca | kevalaṃ tat-kṣaṇāt pāk paścād api kāraṇābhimatasya bhāvaḥ pramāṇopanītena kāryānupayoga-mātreṇa arihartuṃ śakya iti tāvan nityavādino viśeṣaḥ | saca vicāritaḥ | anvaya-vyatirekau tu yathokta-mātreṇeti sthitam ||

[43,11] yad api sattvasyāsādhāraṇatāṃ pratijñāya ekasmād anekasmād ekaṃ anekaṃ votpadyata iti vimṛśyānekasmād anekotpatti-pakṣaṃ sthitam ādāyovāca Vācaspatiḥ, kiṃ pūrve kṣaṇā uttareṣāṃ kṣaṇāṃ parasparaṃ nirapekṣā eva janakā āhosvit sāpekṣā iti |
nanūktam antya-kṣaṇa-prāptāḥ parasparam anapekṣāḥ kāryāṇi janayantīti | tat kim anabhyupetāropa-prapañcena | tat kim idānīṃ samartha-bīja-kṣaṇa-janako 'pi taj-janane bīja-kṣaṇo 'napekṣa eva | om iti brūmaḥ | hantānena prakāreṇa sarva eva bīja-kṣaṇā nirapekṣāḥ kārya-janana iti kṛtaṃ sahakāribhiḥ | 
nanūktaṃ naite prekṣāvantaḥ kiṃ tu sva-pratyayādhīna-niyata-sannidhayo na kṣaṇam api vyavadher-īśata iti | tat kiṃ ayaṃ kṛṣī-balo 'pi na prekṣāvān, yaḥ kuśūlād apanīya bījam āvapati bhūmau parikarṣitāyāṃ kṣityādi-sahabhāvena evātiśayotpāda-paramparayā aṅkura-janana-sāmarthyād bījasya | kuśūla-sthād vatsara[śa] tenāpi tad adarśanāt tatrāvapatīti cet | atha kim ayaṃ na sva-santāna-mātra-prabhavaḥ samartho bīja-kṣaṇa | tathā cet, kathaṃ santānāntaraṃ sahakāri nāpekṣeta kārya-karaṇe |

[44,1] nanv apekṣata eva svotpāde, na punaḥ sva-kārye | tatratasyānapekṣatvam ucyate, na tu svotpattau | nanu svotpattāv apy asya sva-santāna-vartī jāgarti pūrva eva nirapekṣaḥ kṣaṇaḥ | evaṃ tasya tasya pūrvaḥ pūrvaḥ kṣaṇaḥ sva-santāna-patita evānapekṣo jāgarti janana iti kuśūla-nihita-bīja eva syāt kṛtī kṛṣī-balaḥ | kṛtam asya prekṣāvataḥ kṛṣi-karmaṇā duḥkhākareṇeti |

[44,11] yadi manyeta dvi-vidham iha kāryaṃ, ekaṃ [18b) sahakāribhir āhitātiśaya-viśeṣa-paramparā-prasava-dharmakam, dvitīyaṃ sahakāry-atiśaya-nirapekṣa-janakam | yatrāṅkuro 'tiśaya-viśeṣa-paramparāpekṣa-janmā | ādyātiśayas tu sahakāri-kṛtātiśaya-paramparā-nirapekṣotpādaḥ | na caitad ubhaya-vidham api kāryaṃ bījasya sva-santāna-mātrād utpattim arhati | kṣity-ādi-santānāntarāpekṣam eva bījaṃ sva-santāna-varti, bhinna-santāna-varti vā kādācitkaṃ kāryaṃ karotīti kalpate kṛṣi-karmaṃ, santānāntarāṇi tu kādācitka-kāryotpattau ye sahakāri-pratyayāḥ, ta eva yathāṅkurotpattau sahakāriṇo bījasya sāmarthya-prabodhe hetavaḥ kadācit teṣāṃ kṣity-ādīnāṃ yo 'pi janana-hetavaḥ ta eva sāmarthya-hetavo bhavanti, yathā bījādinām ādyātiśayotpādane sāmarthya-prabodha-hetava upasarpaṇa-pratyayāḥ | sarvathā santānāntarair anāhitātiśayaṃ na bījaṃ kārya-viśeṣaṃ kādācitkaṃ karoti | sāmarthya-prabodha-hetavaś ca sahakāri-pratyayā upasarpaṇa-pratyayāś ca |
tad anupapannam | tathā hi bhavatu tathā dvi-vidhaṃ kāryam | astu ca tat-kādācitkatvāt santānāntarāpekṣam | apekṣārthaś ca vaktavyaḥ | kāraṇasya sva-sāmarthya-prabodha iti cet |
nanu sāmarthya-tat-prabodhayoḥ samartha-bhāva-tattvāvyatirekāt samartha-pratyayotpāda ity uktaṃ bhavati | tathā ca svotpādāpekṣita-kāraṇaṃ sahakāri-pratyayāt satyam abhyupagama eva doṣatvena codyate | athāyam aṅkura-janana-samartho vā kṣaṇaḥ, ādyātiśayo vā kiṃ nirapekṣeṇa sva-santāna-mātra-janmanā pūrva-kṣaṇena janyate, na punaḥ sva-santāna-mātra-janmanā, asyāpi pūrvasmād eva puñjād utpatteḥ | 

[45,1] nanu samāna śaktyā kuśūla-janmasu bīja-santāneṣu kasmāt kiñcid eva bījaṃ paramparayā 'ṅkuropajananānuguṇam upajanyati bīja-kṣaṇam, nānye bīja-kṣaṇā bhinna-santānāntaḥ pātinaḥ | na khalūpasarpaṇa-pratyayāt prāg eteṣāṃ samānāsamāna-santāna-vartināṃ kaścit paramparātiśayo bīja-kṣaṇānām | artopasarpaṇa-pratyayāt prāṇ na tat-santāna-vartino janayanti paramparayāpy aṅkuropajananānuguṇaṃ bīja-kṣaṇam, bīja-mātra-jananāt teṣām | kasyacid bīja-kṣaṇasyopasarpaṇa-pratyaya-sahabhuva ādyātiśayotpādaḥ | hanta tarhi tad abhāve saty utpanno 'pi janayed eva | na cāsyopasarpaṇa-pratyayena sahabhāva-niyamaḥ, atat-santānāṃ kuśūla-vartināṃ bīja-kṣaṇānāṃ tena saha samāna-yoga-kṣemāṇāṃ abhyupasarpaṇa-pratyaya-sahabhāvābhāvāt, kṣaṇasya caikasya kṣaṇāntareṇa kārya-kāraṇa-niścayābhāvāt | sāmanyaviṣayotpādānvayavyatirekayos tatraivopapatteḥ | tathā ca kevalānāṃ vyabhicāra-saṃbhāvād ādyātiśayotpādam aṅkuraṃ vā prati kṣaty-ādīnāṃ parasparāpekṣatvam evotpādakatvam akāmenāpy aṅgīkartavyam iti |

[45,13] tad api prācīna-cāryā nirasta-prāyam | tathā hi yadi nāma parasparāpekṣāṇām evotpādakatvam etāvatā samarthitaṃ, prastute kim āyātam | atha samāna(41b)-kāla-bhāvināṃ parasparāpekṣatvam upalabdham | evam akṣaṇikasyāpi sahakāriṣv anupakāriṣu tyakṣyate [iti] kadācit kasyacit kraṇa-saṃbhāvanā (42a) yām āyāsa-saṃbhavinī nityād vyāvṛttiḥ satyasyety abhiprāyaḥ | yady evaṃ katham asādhāraṇatāpratijñānirvāhaḥ | sandigdha-vipakṣa-vyāvṛttikatvam evābhidhātum ucitam ||

[45,19] atha kṣaṇikasya sahakāriṣu nāpekṣā nāpekṣā yukteti vyavasthitam, vakṣyate ca purastād ayam abhiprāyaḥ, tato 'pekṣānapekṣābhyāṃ vyāptam arthakriyā-kāritvam anityāc ca tad-abhāvād vyāvartate | sthirāc ca krama-yaugapadya-virahād vyāvartate tvam-mateneti vyaktam asādhāraṇam | tathā ca na kṣaṇikasya sahakāriṣv apekṣā upakārābhāvāt, nāpy anapekṣā, tām antareṇa kāraṇābhāvād iti siddho vyāpakābhāvaḥ |

[45,24] tad api yat-kiñcit | tathā hi kādṛśam apekṣārtham ādāyedam ucyate | yadi tāvat sahakāriṇam apekṣata iti sahakāriṇopakartavya ity arthaḥ, tadā tad abhāvād anapekṣaiva kṣaṇikasya katham ubhaya-vyāvṛttiḥ | sahakāri-bhedam antareṇa karaṇānupapattis tu kṣaṇāntare svayam abhāvād eva |
atha tad vā tādṛg vā āsīd iti na kaścid viśeṣaḥ, tataḥ tādṛk-svabhāva-sambhave 'py akaraṇaṃ sahakāriṇi nirapekṣān na kṣamata iti cet |
asaṃbaddham etat, akartus tādṛk-svabhāvatāyā virahāt | (42b) yad evānantara-kāryam aparyāsita-śaktisakalasahakārimadhyam adhyāsīnasya svarūpaṃ tad eva yadi deśa-kālāntare 'pi, hanta tad-vad eva karaṇa-kṣamatvam | na ca varṇa-saṃsthāna-mātra-sāmye ca sāmyaṃ bījāntarāṇāṃ bhavitum arhati | dṛśyante hy ākāra-sāmye 'pi phala-sad-bhāvādi-bhedena bhāvānāṃ bhinna-vyavasthitayaḥ, tathā śakti-bhedenāpi syuḥ | pākopacaye harītakī-vat | sa tu svabhāva-bhedas teṣāṃ bījatve sādhāraṇe 'pi kuta iti praśne 'pi kāraṇa-sāmagrī-śakti-bheda eva śaraṇaṃ kathañcit sāmya-pratītāv apīti darśitam aparāpara-pratyayety-ādi-prastāve | 

[46,12] tato yad uktam, nanu samāna-kuśūla-janmasvity-ādi, tad apāstam | yasya hi dṛṣṭādṛṭa-kāraṇa-sāmagrī-pariṇāme parasparāyātaḥ svabhāva-bhedo bījasyopasarpaṇa-pratyaya-sahakāri-bhāva-bhūmiḥ, tat pariṇāma-paramparayā janayaty-ādyam atiśayam aṅkuraṃ vā | nānya bīja-kṣaṇās tathā-bhūta-hetu-paramparā-viraheṇa tat-svabhāvābhāvāt | 
nanu ekatra kṣetre niṣpatti-lavanādi-pūrvakam ānīya-kuśūle kṣiptāni sarvāṇy eva bījāni sādhāraṇa-rūpāṇi pratīyante tat kutastyo 'muka-bīja-saṃbhavī viśeṣo nānyeṣām | ataś caivaṃ, yato hi (43a) kṣetra-lavanāya kara-sparśas tasyaiva sa svabhāvaḥ, paścād anyeṣām api nayane tad-darśanāt | tat katham asya sama-svabhāvatvam apahnotuṃ śakyate iti |

[46,20] atrocyate | kāraṇaṃ khalu sarvatra dvi-vidham, dṛṣṭam adṛṣṭaṃ ceti (19b) sarvāstika-siddham etat | tatrādṛṣṭaṃ karma-svabhāvam anya-janma-janitam adarśanaika-niyataṃ kārya-vaicitrya-darśanād anumita-vaicitryam | dṛṣṭaṃ punar aihalaukika-svabhāvaṃ dṛśyam adṛśyaṃ ceti dve-dhā | tac ca pratyekaṃ cetana-samaveta[m acetana-samavetaṃ] ceti catur-dhā bhavati | tad evaṃ na hetu-sāmagrī sarvā sarvākāreṇa pratyakṣā puruṣa-mātrasya | 
tathā ca Trilocanaḥ | kaścit sahakāri-pratyayaḥ pratyakṣaḥ paokṣaś cetaraḥ | tataś ca pratyakṣa-parokṣa-sahakāri-pratyaya-sākalyam asarvavidā pratyakṣato na śakyaṃ pratipatum iti |

[47,1] yad aṃśenāpi sā sāmagrī pratyakṣā tatrāpy avāntara-sūkṣma-bheda-parigaṇanāya na samarthaḥ pṛthagjanaḥ sthūladarśitvāt | tato bhaved api tādṛśasvabhāvabhedaḥ keṣāñcid bījānām upalabdha-karma-ara-pāṇi-praṇayānāṃ yaḥ paramparayā prakṛta-kāryam arjitum ūrjasvī, yaś ca nānyeṣāṃ tad eka-kuśūla-sthānām api, na cainam anviyāl lokaḥ | na cānavadhāraṇa-mātreṇa tad-abhāvaḥ, saṃśayas tu syāt | sa ca kāryeṇa kara-sparśeṇa na bhavatā paribhūyate | tathācaika-śarīrāvayavānām avibhakta-mātā-pitṛ-saṃyogādi-sāmagrī-sambhavānāṃ kvacid eva tilakaś citrakaciṇṭikādaya udayam-āsādayantaḥ saha-jāḥ krama-jā vopalabhyante | asti ca tvaṇ māṃsādi-sāmyam anyāvayaveṣv api | tad amī tilakādayo vibhāgena bhavanto dṛṣṭādṛṣṭa-kāraṇa-sāmagrī-pariṇati-vibhāgam anupalakṣyam api khyāpayantaḥ katham iva niṣeddhuṃ śakyāḥ | evaṃ bāhyeṣv api bhāveṣu | sarva-kārya-grāmasya hi sādhāraṇa-sādhāraṇa-karmaṇi jātatvam iṣṭaṃ śiṣṭānām ||

[47,11] athāpi syāt, śarīre dakṣiṇetara-gopyāgopya-sthāneṣu bhavantas tilakādayo 'vaśyaṃ sukhāsukhādikam upanayantīti sat-saṃvartanīya-karmādhipatyād ucitaḥ sthāna-niyamaḥ | kuśūle tu bīja-visareṇa tenānyena vā parikarmita-bhūmau-upyamāne na kaścid viśeṣa iti vaiṣamyāt na karma-śakti-kalpanam iti cet |
hantaivaṃ sākṣād upayoga-darśanādarśanābhyāṃ karmādi-sādhana-śakti-kalpanākalpanayor alpīyaḥ kaścit kāryaṃ jagati karma-nirmeyam anumantavyam īśvarādi-sādhyaṃ vā | na hi śiśu-paśu-viśeṣa-sādhāraṇa-vyāvṛttyā chāgādīnāṃ purīṣāder vartulī-karaṇena kiñcit prayojanam upalabhase | anupabhukta-viśīrṇeṣu vāṭavī-viṭapa-phala-prasūna-pallavādiṣu ta eva tilakādi-mantaḥ puruṣāḥ aparicita-svakīya-kārya-tilakādayaḥ | paricaye 'pi vānudīrṇa-duḥkhadaurmanasādayo dṛśyante maraṇam upagacchanta iti kas tatrāpy upayogaḥ | savyāsavya-gopyetara-sthāneṣu vā sthavīyas su tilakādi-saṃbhava-yogya-sthānīyasya deśasya bhūyasaḥ saṃbhavāt katham udbhati-sthāna-niyamas tilakādīnām | mṛgādiṣu ca varṇa-mātra-vaikṛtyena kvacid aṅge daurmanasyādi-śaṅkayāpy alaṃ kiṃ teṣu kīdṛśam upayoga-varṇanam | (20a) kiyad vā śakyam etādṛśam upadarśayitum |

[48,1] kiyati vā tvayāpi pratividheyam | tat kiṃ viphalam āyāsyasi | ayogābhyūha-virahe 'pi pratiniyata-deśa-kāla-svabhāveṣu bhāveṣu kārya-bhedopalambhaḥ sarvatrāvāntara-bhedaṃ durlakṣya-karmādi-sādhana-śakti-bheda-bhāvitam | sākṣāt pāramparyeṇa vā dṛśyādṛśya-cetanācetanārtha-karmaṇy upayoginaṃ yogibhir apy avāntarair aśakya-paricchedam idan tayā niyamena sāmānyato vyavasthāpayatīti galepādikayāpi svīkārayitavyo nyāyānveṣī nyāya-vidā | tathā ca sati kasyacid eva bījasyopasarpaṇa-pratyaya-samparka-karkaśaḥ svabhāvaḥ, anyeṣāṃ tu tad-viśeṣa-viśleṣam asṛṇa ity avāntarāvāntara-viśeṣāt sa eva bīja-kṣaṇaḥ paramparayāpi prakṛta-kāryopayogī, nānye bīja-kṣaṇaḥ | sa cāvāntaro viśeṣaḥ kara-sparśād anumīyamāno na karmādi-sādhana-śakti-viśeṣānabhūhād upayoga-viśeṣānabhyūhād vā śakya-pratikṣepaḥ | tilakādi-saṃbhavād iva dehaṃśa-viśeṣaḥ, vṛkṣādy-aṃśa-viśeṣo vā kutaścid eka-deśikavikāra-leśāt | tatrāpi hi vikāra-bindu-sthānasyāṃśasyedaṃ dṛṣṭam-adṛṣṭaṃ vā kāraṇam āsādyopādānabhāgaviśeṣaparamparayāyaṃ svabhāva-bheda idam anya-bhāgāsādhyam arthaṃ kartuṃ samartha iti viśeṣānavadhāraṇe 'py asti kiñcid viśiṣṭaṃ kāraṇam upayogo vā 'nyā saṃbhavīti sāmānyato vikāra-kāraṇa-yogād aṅgasya svabhāva-bheda-niścayaḥ | evam atrāpi bīje purṣa-buddhiprayuktakara-sparśād asti svabhāva-bhedaḥ sūkṣma-hetuphalabhedabhāgīti sāmānyato durnivāro niścayaḥ | tataḥ svabhāva-bheda-saṃbhavāt tad eva bījam upayujyate paramparayāpy aṅkuropajananānuguṇe viśeṣe nānye bīja-kṣaṇā iti siddham etat | 

[48,18] yat tūktaṃ na khalūpasarpaṇety-ādi | tad etat kasya pramāṇasya vyāpāram ālocyate | na tāvat pratyakṣasya, ākāra-sāmyena sthūlaika-jātīyatāniścaye 'py avāntara-bhedasya sūkṣmatayānavasitasyāśakya-niṣedhatvāt | dṛṣṭaṃ ca tiktetara-puṣādau sadṛśākāre sthūla-jāti-bheda-vaty api praskhalad adhyakṣam ekāvasāya-jananāt | tan naikāvasāya-mātreṇa tattva-sthitiḥ, tad aṃśe bādhakasya darśitatvāt | atyantābhyāsa-bhāvite tu saṃvādini bādhakābhāvād ekatā-sthitir aviruddheti na pratyakṣī-kṛtaḥ prastute parasparātiśaya-niṣedhaḥ | nāpy anumānāt, [48,24-49,6 not double; see 50,7-14] 

yady ucyeta, kṣity-ādau janayitavye tad upādānaṃ pūrvam eva kṣityādi bījasya rūpāntaram iti | na tarhi bījaṃ tad-anapekṣaṃ kṣity-ādīnāṃ janakam | tad-anapekṣatve teṣām aṅkurād bhedānupapatteḥ | na cānupakāra-kāriṇo 'pekṣanta iti tvayaivoktam | na ca kṣaṇasyopakāra-saṃbhavo 'nyatra jananāt, tasyābhedyatvāt | tathā cārthakriyāyā ekatvānekatva-sāpekṣatvānapekṣatva-vyāptatvāt | tṛtīya-prakāra-virahāt | anayor anyatara-niṣedhasyānyatara-vidhāna-nāntarīyakatvāt | ［till here same] 
akṣaṇike ca tad-vyāpakayor ekatvānekatvayoṛsāpekṣatvā-nāpekṣatvayoḥ prakārayor abhāvād uktena krameṇa sattvaṃ nivṛttam ity asādharaṇānaikā[ntā] d avyabhicāriṇo 

[49,6] liṅgasyānupadarśanād upadarśayitum aśakyatvāc ca |bādhakasyaiva vidyamānatvāt | tasmān nāniṣṭa-mātra-ghoṣaṇena kiñcit | 

[49,8] etena nopakāro 'pekṣārtha ity anapekṣaiva kṣaṇikasya sahakāriṣu, nobhaya-vyāvṛtiḥ |
atha saṃbhūya-karaṇam apekṣārthaḥ | tad api yadi pūrva-sthitasyeti viśeṣaṇāpekṣā tadāpi kṣaṇikasya naiva kācid ity anapekṣaivākṣīṇā | 
atha pūrva-sthitasyeti nāpekṣate militāvasthitasya karaṇa-mātram apekṣārthaḥ, tadā sāpekṣataiva nānāpekṣā | tathāpi nobhaya-vyāvṛttiḥ | (20b) athāsmat samayāpekṣayā apekṣā-sthitiḥ | tadā sāpekṣam asamartham eva samarthitavanto vayam iti yat kāryaṃ prati yad asamarthaṃ tat sāpekṣam, yat tu samarthaṃ tad anapekṣam iti vyavasthā | tadā caika-niṣedhenāpara-vidhānāt sāmarthya-rahitaṃ samartham eva bhavaty asāmarthyam | uktaṃ ca, 

samartham eveti nataram ubhaya-vyāvṛttiḥ kṣaṇikatve ||

yac cāvocat, api cāntya-kṣaṇa-prāptaṃ bījam anapekṣyāṅkurāvani-pavana-pāthas-tejāṃsi janayat kiṃ yenaiva rūpeṇāṅkuraṃ janayati tenaiva tad itarāṇy api, kiṃ vā rūpāntareṇa | na tāvat tenaiva, kṣity-ādinām apy aṅkura-svabhāvy-āpatteḥ | na khalu kāraṇābhede bheda-vat kāryaṃ bhavitum arhati, kārya-bhedasyākasmikatva-prasaṅgāt |

[49,22] yad āha, ayam eva hi bhedo bheda-hetur vā, yad uta viruddha-dharmādhyāsaḥ, kāraṇa-bhedaś ceti (SV 20,21) | nāpi sāmagrī-bhedaḥ, tasyā apy ekatvāt | anyathā sahabhāva-niyamābhāvāt, rūpāntareṇa tad itareṣāṃ janakam | tathā hi bījam aṅkuraṃ janayad upādānam, tad-vikriyāyā tad-utpatteḥ | tad itareṣu punar asya sahakāri-pratyayatā, teṣāṃ tu pūrve pavanādayo yathā svam upādānāni, tad-vikriyayā tad-utpādād iti cet |
nanu sahakāritopādānate kim ekaṃ tattvaṃ nānā vā | ekaṃ cet, kathaṃ rūpāntareṇa janakam | nānātve tu anayor bījād bedo 'bhedo vā bhede kathaṃ bījasya janakatvam, tābhyām evāṅkurādīnām upapatteḥ | abhede vā kathaṃ bījasya na nānātvam, bhinna-tādātmyāt | etayor vaikatvam ekatādātmyāt |  [50,7-14 not double]
yady ucyeta, kṣity-ādau janayitavye tad upādānaṃ pūrvam eva kṣity-ādi bījasya rūpāntaram iti | na tarhi bījaṃ tad-anapekṣaṃ kṣity-ādīnāṃ janakam | tad-anapekṣatve teṣām aṅkurād bhedānupapatteḥ | na cānupakāra-kāriṇo 'pekṣanta iti tvayaivoktam | na ca kṣaṇasyopakāra-saṃbhavo 'nyatra jananāt, tasyābhedyatvāt | tathā cārthakriyāyā ekatvānekatva-sāpekṣatvānapekṣatva-vyāptatvāt | tṛtīya-prakāra-virahāt | anayor anyatara-niṣedhasyānyatara-vidhāna-nāntarīyakatvāt | [till here same] kṣaṇika-vad vyāpakayor ekatvānekatvayoḥ sāpekṣatvānāpekṣa-tvayoḥ prakārayor abhāvād uktena krameṇa sattvaṃ nivṛttam ity asādharaṇānaikāntikatvaṃ gandhavattvā[der ive] ti |

[50,15] yadi manyeta, anupakāriṇo 'pi bhavanti sahakāriṇo 'pekṣaṇīyāś ca, kāryeṇānuvihita-bhāvābhāvatvāt | sahakāry-akaraṇāc ca | 
nanu anena krameṇākṣaṇike 'pi bhāvo 'nupakārakān api sahakāriṇaḥ krama-vataḥ kāryeṇānukṛtānvaya-vyatirekānapekṣiṣyate, kāriṣyate ca krama-vat-sahakāri-samavadhāna-vaśāt krameṇa kāryāṇīti vyāpakānupalabdher asiddheḥ sandigdha-vyatirekam anaikāntikaṃ sattvaṃ kṣaṇikatva-siddhāv iti |

[50,19] tad api pūrvam eva nirastam | yat punar ayam adhikam āha | nāpi (21a) sāmagrī-bhedaḥ, tasyā apy ekatvād iti | tatrāpi brūmaḥ, yathā sāmagryā abhedaḥ, tathā kāryāṇām apy abhedāt kathaṃ na kāraṇābhedānukāraḥ |

[50,22] nanu pratiniyatāneka-rūpāṇāṃ kāryāṇām abheda iti keyaṃ vāco- yuktiḥ | yady evaṃ na khalu samagrebhyo bhinnā kācid adhyakṣa-gocaraḥ | saugatam-mate ca cinteyam | tato 'bhinnā sāmagrīti samagrā eva pratiniyatāneka-mūrtayo 'bhinnā ity api kīdṛśī vāco-yuktiḥ | sāmagrīlakṣaṇa-kāraṇa-bhedābhedāc ca kārya-bhedābhedam āśaṅkamānasya ayam abhinna-sāmagrīvādo Vācaspater ucitaḥ | anyathā bījam ekaṃ katham aṅkura-sarodharaṇi-dhāmādi janayed ity etāvataivagatam etat |

[51,2] na cedaṃ codyam, yato yadi pramāṇa-vṛttim anuvṛttya ekasmād anekotpatti-niṣedho 'bhipretaḥ, tadā ekasmād api dīpād varti-vikārādy-anekaṃ kāryam upajāyamānam adhigacchad adhyakṣam akhila-tad-viparīta-matiṣv āsthāṃ dusthayati |
tad api katham iti cet | nanu pramāṇa-puraskāreṇa vicāre pratyakṣam-ādāv ādāya pariśiṣṭa-gaṇanāt tena sādhite bādhite vā nāparasya bādhana-sādhanayor adhikāraḥ | pramāṇa-mārgollaṅghinas tu tādṛśaiva deyam uttaram ity āstāṃ tāvat |
athāṅkura-kāri kathaṃ dharaṇi-kṣaṇa-hetuḥ | na hy atrāpi pratyakṣa-bādhābhidhānaṃ yukti-mat, kṣaṇasya tad-gocarātikrāntatvāt | tadāpi yady eka-kārako 'nya-kārako na bhavatīti vyāptiḥ, tadā dīpenaiva vyabhicāraḥ | 
athāṅkura-kārako na pṛthvī-hetur iti tadā 'sādhāraṇānekāntaḥ | athāṅkurasya hetuḥ katham anyasya bhavitum arhatīti cet | kim aṅkurasyaivāthāṅkurasyāpi, yad vā aṅkurasya tāvad bhavati, anyatrāniścayaḥ | atra ca pakṣa-traye 'py asiddha-viruddhānaikāntikatvaṃ krameṇa duṣpariharam | tasmān nātra pramāṇa-vṛttiḥ | prasaṅgodbhāvanam api parābhyupagamena bhavati, na caikam anekasyājanakam iti kṣaṇavādinām abhyupagamaḥ | tan na sāmagry-antargata-vastv-ekatvena kāryaikatva-prasñjanam abālasya | sāmagrīlakṣaṇa-kāraṇāpekṣaṇe ca binnānām apy aṅkurādīnāṃ kāraṇa-bhedābhedānuvidhānaṃ siddham iti nābhedānuvidhānānurodhād aṅkurādīnām ekatāpattiḥ | yathā hy aṅkurādayaḥ praty-eka-kāryatve 'pi bhinnābhinnātm[ā] naḥ, tathā sāmagrī-śabda-vācyā bījādayaḥ praty-ekaṃ kāraṇībhavanto bhinnābhinnā eveti siddhaḥ kāraṇa-bhedād bhedaḥ |

[51,20] atha bhinnātmāno 'pi bījādayaḥ kayācit pratyāsattyā eka-vyavahāra-gocarī kriyante, evam aṅkurādayo 'pīti kāraṇābhede 'bhedo 'pi siddhaḥ | tatra kāraṇām ekaikārtha-janakatvam eka-vyavahāra-hetuḥ | kāryāṇāṃ tv ekaika-janyatvam iti samānam | tat kim artham ekībhavitavyam aṅkurādibhiḥ, sāmagry-apekṣāyām api tāvataiva hetu-bhedābhedānuvidhānasya paryāptatvāt | etac ca kāraṇaśabdena sāmagrīṃ vyutpadyamānasyāpi (21b) parasya bhedābhedayor avyutpattir eva buddhy-anurodhād abhidhīyate | tattvatas tu yathā kāraṇaṃ sāmagrī vivakṣitā, tathā bhedābhedāv api vaijātyāvaijātye vivakṣite iti darśita-prāyam |

[52,3] nanv adyāpi na samagrebhyo 'nyā sāmagrīti teṣām eva samagrāṇāṃ sādṛśye vaisadṛśye vā kāryāṇāṃ sādṛśyaṃ vaisadṛśyaṃ veti prāptam | evam etat | na tu tat-puñja-sthānāṃ parasparaṃ sādṛśyādi-nirūpaṇam | kiṃ tu puñjāntara-sthaiḥ saha sva-jāty-apekṣayā senāyāḥ senāntareṇa saha sādṛśyetara-nirūpaṇa-vat | tatra yāvanto yādṛśā eka-sāmagrī-prajñapti-gocarā arthā hetu-saṃmatāḥ, tāvantas tādṛśā eva yadi deśa-kālāntara-vartinas tadāsau sadṛśī sāmagrī, kāryaṃ ca sadṛśam asyā iti kārya-śabdenāpi puñja eva | yāvanti yādṛśāni kāryāṇi jātāny ekatra tāvanti tādṛśānyevānyatrāpi jāyanta ity arthaḥ | vaisadṛśye tu tāratamya-bhedena bhidyamāne kāryam api tāratamya-bhedena bhidyata ity api kārya-puñjasyaiva tāratamya-bhedena vaisadṛśyam ity arthaḥ | bheda-mātra-vivakṣāyām apy ayam eva nyāyaḥ | satyāṃ vipratipattau bhinnāyāḥ sāmagryā bhinnam eva kāryaṃ bhavatīti etādṛśam eva kāraṇa-bhedānuvidhānaṃ kāryasya pramāṇānusāri | tad-atikrame ca viśvasyāhetukatva-prasaṅgaḥ saṅgatim avatarati | na pramāṇa-bādhitasya eka-kāraṇaikakaraṇa-niyamasyātikrame | tad iyaṃ bhedābhedānukaraṇa-vārtā naiyāyikānāṃ gopa-mukhāt pāyasam iṣṭatāśrutim anuharati |

[52,16] tasmād ekam eva bījam aṅkurādikam anekaṃ janayati, evaṃ kṣity-ādikam api praty-ekam | ato naikānekayor ubhayor api vyāvṛttir yato vyāpakānupalambhā 'yam aparaḥ kṣaṇika-pakṣe 'pi kriyā-bādhanaṃ sattayā asādhāraṇī-karaṇārtham upanyasyate | rūpāntareṇa janana-pakṣas tu pratikṣipta evāsmābhir iti na tad-dūṣaṇa-paramparāyāḥ parihārābhiyogaḥ | etac ca tattvāpekṣayocyate | kalpanā-vilāse tu yad aṅkura-jananaṃ na tat kṣiti-jananam | tathā na sahakāritvam evopādānatvam ity evaṃ prakāra-prapañca-saṃbhave 'pi nāpardho vastunaḥ kaścit kriyā-virahalakṣaṇaḥ, tāttvikenaiva rūpeṇa sarva-nirvāhāt | ata eva kṣity-ādau janayitavye tad-upādānaṃ pūrvam eva kṣity-ādi-bījasya rūpāntaram iti kim arthaṃ vaktavyam asmābhiḥ, yad uttaraḥ prabandhaḥ sādhuḥ syāt | anapekṣā caikā sahakāriṣv api sādhiteti prakaraṇārthanigamanaṃ sakalam-ākulam-ākuladhiyaḥ parasya | 

[53,1] kiṃ ca yenaiva rūpeṇa bījam aṅkuram utpādayati kiṃ tenaiva kṣauṇī-kṣaṇam iti paryanuyuñjānāḥ te 'pi paryanuyujyante rūpa-śabdena kim atra vivakṣitam iti | kiṃ tāvat kalpanā-talpa-śāyino bhinnā iva bhāsamānā dharmāḥ kṛtakatvānityatvādi-vad aṅkuretara-janakatvādayaḥ svarūpa-śabdenāpi labdha-vyavahṛtayaḥ | atha rūpaṃ svarūpaṃ svalakṣaṇaṃ yad bhedāt (22a) nāparo vastu-bhedaḥ yad adhikāreṇocyate, yad ādau vastunaḥ svarūpaṃ tad eva yadi paścād api prāg iva paścād api na janayed ity-ādi |

[53,7] yad vā naiyāyikaiḥ patyur-nāmāvijānatyā bhrātṛ-śabdena vyavahāra-vat sahakāriṇa eva svarūpa-śabdena vyavahṛtā rūpam ity uktam | tatra prathama-pakṣe tāvan na paryanuyoga-saṃgatiḥ | kalpanā-nirmitā hi dharmaḥ parasparaṃ dharmiṇaś ca sakāśād vidyamānā iva bhānto 'pi yathā pratibhāsam asattvāt pramāṇa-sahatayā na kvacit kriyāyāṃ karaṇa-bhāva-bhājo bhavitum arhati | yad eva hi svalakṣaṇam adhyakṣa-gocarīkṛtam anaṅgaṃ tata evānvaya-vyatirekābhyām arthakriyā-niṣpatti-niścaye 'py anādi-vāsanā-vaśād upajāyamānaṃ vikalpacetasi tatas tato vyāvṛtta-vastu-vyavasāya-balāvalambi-saṃvādeṣu dharmeṣv apoddhāreṇāsyām-asyāṃ kriyāyām ayam ayaṃ dharma upayujyata iti vyavahāra-mātram ātanyate | na tu teṣākvacit karaṇa-bhāvaḥ, svayam asattvāt | vivakṣā-kṛtas tu na vāryate | yathā prakāśe piśaṅgātmani pradīpe 'py ayam akhaṇḍenaiva rūpeṇa tamaso nāśam avakāśapiñjaraṃ ca kurvati tathaiva niścite ca yad ayaṃ dīpaḥ prakāśarūpaḥ, tato 'ndhakāraṃ harati hariṇāṅkavat | piśaṅgatvāc ca piñjaraṇahetur haridrādi-vad iti vyavahāraḥ | na ca tatra prakāśapiśaṅgabhāvau bhinnau | vikalpacetasi tu bhinna-vat bhāsamānāv ekaikam apoddṛtya bhinna-kriyā-karaṇatvena vyavasthitau vivakṣitau, [na vyavasthitau vā] na ca vivakṣā-mātreṇa pradīpasyākārakatvaṃ bhedo vā |

[53,20] tathā bījasyāpy aṅkura-jananena rūpeṇa kalpitenāṅkura-karaṇaṃ pṛthvī-janakena ca tat-karaṇam iti vyavahāre 'pi tattvato naikasyāpy aneka-karmaṇi niṣedho bhedopapattir vā akriyaiva vā | tato vikalpārūḍharūpāpekṣayānekena rūpeṇāneka-karaṇam iti vyavahāra-mātraṃ na vastu | vāstavī ca cinteyam | tat kim anena vikalpitena, kiṃ tena rūpeṇānyena veti | vikalpe 'pi vānekenaiva visarjanaṃ vyavahāra-mātreṇa | na ca kaścid doṣaḥ |

[53,25] dvitīya-pakṣas tv aneka-svalakṣaṇa-darśane saty upapadyate | na ca bīja-svalakṣaṇāni api sakṛd eka-saṃkhyā nirīkṣā-viṣayaḥ | na hy aparidṛṣṭa-bhūmani manuṣye kim ayam atra karmaṇi niyojyate naraḥ, kim ayaṃ veti praśnāvatāraḥ |

[54,3] tṛtīya-vikalpe tv ayam arthaḥ syāt, yenaiva rūpeṇāṅkuraṃ karoti kiṃ tenaiva kṣitim iti | yenaiva sahakāriṇāṅkuraṃ janayati kiṃ tenaiva bhuvam iti | etac ca kadocyate yadi bījasyāṅkura-karaṇe nirjāte niyata-rūpaḥ kaścit sahakārī vyāpāravān pariniṣṭhito 'nya-karaṇe sandigdha-vyāpāraḥ | na caivaṃ śakyopadarśanam |
athaivaṃ sati bījasyāṅkura-karaṇe pṛthvī-pāthaṛ-prabhṛtayaḥ sahakāriṇas ta eva kiṃ tasya pṛthvī-janane 'pīti vikalpārthaḥ | tenāpi nopayogaḥ | sarveṣāṃ sarvatra parasparaṃ sahakāri-bhāvasya suprasiddhatvāt kim atra praśnena | na cottaraḥ prabandho 'trānurūpaḥ | na hi tadāpi kāraṇa-bhedābhedābhyāṃ (22b) kārya-bhedābhedāv iti śliṣṭā kācit | tasmād īrṣyā-śalya-kadarthita-nirarthakaiḥ pralāpaiḥ param ākulayitum icchanti nyāya-vin-mānina ity alam atra nirbandhena | 

[54,13] api cāpūrvo 'yam asādhāraṇānaikāntika-kīrtana-prakāraḥ | vidyamāno hi bhāvaḥ sādhyetarayor aniścitānvaya-vyatireko gandhavattvādi-vad asādhāraṇo yuktaḥ | prakṛta-vyāpakānupalambha-balāc ca sarvathārthakriyaivāsatīti tat katham asādhāraṇānaikāntikī bhavitum arhati | asiddhidūṣaṇaṃ tu vaktum ucitam | tatra coktam eva |
atha kṣaṇikatve vyāpakābhāva ity uktam, tan na sarvathā sattvam iti cet | evaṃ tarhi vidyamānaivārthakriyā kṣaṇikād eva vyāvartate, tato niyamenākṣaṇike viśrāmyatīti tena vyāpyata iti viruddhatāpy astu |
atha sākṣād akṣaṇike tasyā bādakasya sādhakasya vā virahāt sandeha iti cet | vidyamānatve kṣaṇikād vyāvṛttir eva sādhanī tasyāḥ sandeham anavakāśayati | vidyamānatā-sandehe ca sandigdhāsiddhir eva dūṣaṇam |
kiṃ ca, prakṛta-vyāpakānupalambhasya kṣaṇika-vat akṣaṇike 'pi sāmarthyānapāyāt kathaṃ bādhaka-siddhir ity asiddhir eva sarvathāyātā | śakyaṃ hi nitye 'pi vaktuṃ na sahakāriṇi sāpekṣasya karaṇam upakārābhāvāt | na nirapekṣasya, tena vinā karaṇāt | sthiraṃ ca bījam aṅkura-janakenaiva rūpeṇa kṣitim utpādayati bhinnena vety-ādi yadā visadṛśa-kṣity-ādi-janmopālambhaḥ pradīpo 'pi cākṣaṇika eva bhavatām | tatra varti-vikāra-taila-kṣayāv ekena bhinnena vā rūpeṇa kriyetām iti samānam | yas tu samādhiḥ sahakāriṇa eva bhinnāḥ tasya svarūpa-bheda iti, evaṃ ca bruvatā paro 'py ātmā ātmāpi para iti nivṛttedānīm ātma-parādi-śabdebhyaḥ pratiniyatārtha-pratyāyana-pratyāśā | na ca devadattasya svarūpaṃ yajñadattaḥ śuklasya vā nīlam ity ucitaṃ kvacid eka-karmaṇi vyāpāre 'pi | tad etad apetāgama-yuktikaṃ para-spardhayā 'bhidhīyamānaṃ niyatam upahāsa-bhājanī-karoti |

[55,9] sahakāriṇo 'vadhīrya ca svarūpa-śabda-vācyam arthaṃ sahakāriṇottaram iti vyaktaṃ na tena nānyena vātmanā janayati sthiro 'pi bhāva iti niyatam anujñātaiva vyāpakānupalabdhiḥ | anyasyāpi hi sa evātmā janako na svayam iti na kaścij janakaḥ | tad ayaṃ sthirāsthirayoḥ sādhārṇo nyāyaḥ kriyā-niṣedha-sādhana iti | tasya dṛḍhatve sarvathā kriyaiva nāstīty asiddhir eva, antataḥ krama-yaugapadya-virahalakṣaṇasyāpi doṣasyāparihārāt | sthire 'pi kriyā-nivṛttir avaśyābhyupeyā | katham anyathā kṣaṇike kriyā-niṣedhābhidhānena kevalenāsādhāraṇatāpratijñā nivṛttim ālambeta | na hi sādhyād vyāvṛttir ity evāsādhāraṇatā | anyathā vipakṣād vyāvṛttir eva kiṃ nāsādhāraṇatvam ucyate, kim iyatā prayāsena |

[55,17] nanu vipakṣād vyāvṛttyā sādhye niyamād dhetur eva syād iti cet | sādhyād vyāvṛttyā vipakṣe niyamād viruddha eva (23a) syād iti smānam | tasmād arthakriyāyā[ṛ] pratijñā-mātre 'py asiddhir eva | athānyena prakāreṇa ubhayor aniścaya-mātraṃ sattāyāḥ khyāpyate, tathā ca saty asādhāraṇatā yuktaiva |
tad ayuktam | vyāpakānupalambho hy ekāntato 'bhāvaniścayakara eva katham aniścayaḥ | tatra yadi nāma kramādy-anupalambhasya nityāt sattā-nivartakasya dārṭhyamasaṃgatam, tathāpi prakṛtasya kṣaṇe nityatā-bādhanasya dṛḍhatvam abhipretam eva, anyathopanyāsāyogāt | tataḥ kṣaṇabhaṅgurāt kriyāyā ekāntikī vyāvṛttir eva vyāvṛttir asādhāraṇatāyāḥ | na hi gandhavattvaṃkutaścid ekāntena vyāvṛttam avasātuṃ śakyam | tad ayaṃ vyāpakānupalambhaḥ 

[56,1] sthire 'pi vyāpakānupalambham apekṣamāṇo na sādhur asādhāraṇatāsādhane | sarvathā kriyām evonmūlayatīty asiddhir eva na sādhya-sādhana-bhāvaḥ | tasmād bāhyavedanaṃ bāhyavedaka-pramāṇa-siddhaṃ cārthakriyāṃ vastu-satīm āśritya vāda-prakrame tasyāsādharaṇatā-vādinā na sādhyetarayor ekatra vṛttir ekatā vyāvṛttir vopadarśayitavyā, kiṃ tūbhayatra saṃśaya-mātraṃ | na ca vyāpakānupalambhe saṃbhavas tasya | tasmān na sādhur asādhāraṇatopanyāsa iti sthitam |

[56,7] syād etat | yadi bhinna-kāla-kārya-janmani janakasya svabhāva-bhedaḥ, tadā bhinna-deśa-kāryotpāde 'py eṣa prasaṅgaḥ | tad avaśyaṃ sahakārya-apekṣayaiva deśa-bhedaḥ kāryāṇām | na ca kiñcit-karaḥ sahakārīti kāla-bhedo 'py eṣām akiñcit-karaḥ sahakāry-apekṣayaivāstu | athopādāna-bhedād deśa-bhedaḥ kāla-bhede tu naivaṃ śakyam abhidhātum | kālāntara-janyānām apādānasya sthira-pakṣe tadānīm api prāpti-saṃbhavāt | tasmāt kāraṇa-bheda-rūpa-bheda-nibandhana eva kāryasya kāla-bheda iti cet, tad api nāsti, upādāna-sahakāri-bhedasya tattvato 'tāttvikatvāt | tāttvikatve 'py upādeya-saha-kārya-bhedena dīpāder upādāna-sahakāri-bhāva-bhedād aneka-svabhāvatā prasaṅgaḥ | tad ayam āropita-svabhāva upādānasahakāribhāva-bhedena bhedaḥ kāraṇasya kathaṃ kāryasya deśa-bhedāya prabhavet | yadi cāropito 'pi kāraṇasya bhedaḥ kāryasya deśa-bhedāya prabhaved evaṃ saty āropita eva kāraṇa-bhedaḥ kāla-bhedāya kāraṇāṃ paryāpta ity alaṃ tāttvika-bheda-pratyāśayā |

[56,18] na caitad vaktavyam, yathā kāla-bhede yad yadā yaj janakam ity-ādi bādhakam asti na tadā deśa-bheda iti, etādṛśasya bādhakasya deśa-bhede 'pi vaktuṃ śakyatvāt | yathā yat yat kāryaṃ tat tad deśe yathopādeyābhimataṃ, tat-kāryaṃ ca kāryāntaram apīti || yad apīdam ucyate, 

sarvāvasthā-samāne 'pīty-ādi (PVA I 396a)

tatrāpi śakyam evaṃ paṭhitum

sarva-deśa-samāne 'pi kāraṇe yady akāryatety-ādi | (PVA II 396ab)

[57,3] atha kāraṇasya vaibhāvābhyupagame syād eṣa doṣaḥ | tad-abhāve [23b) tu kiṃ kṛtam asya sarva-deśa-samānatvam | evaṃ tarhi deśāntare 'pi kāryaṃ na kuryāt, tatra svayam apravṛtteḥ | yogyatā-mātreṇa tu tad-deśa-vṛttim anapekṣya tatra kārya-kāriṇaḥ samāno 'sya deśaḥ upakārasyaikato 'py alābhāt | tasmāt tad-deśe karotīti na svāpekṣayā deśasyādhāra-bhāvaḥ kiṃ tu kāryāpekṣyā | ayoga-vyavacchedena ca tat-karaṇam | anyathā deśāntaravataḥ kāryasya karaṇa-prasaṅgāt | evaṃ tarhi kāle karotīti sa kālaḥ kāryasyaivādhāro niyamena | hetos tu sa cāsac ca syāt | ayoga-vyavacchedena tv eka-kāla-kārya-karaṇam iti kālāntara-vato 'pi kāryasya karaṇam avirodhi | tasmāt kuśūlādi-sarvāvasthā-samāna-svabhāvasyāpi tad-atat-kāla-kārya-jananam upapannam, bhinna-deśāneka-kāryārjana-vat iti |

[57,12] tad etan na saṅgatam, bādhaka-bhāvābhāvābhyāṃ viśeṣāt | yat tu tat-kāryatvaṃ tad-deśatā-sādhanāyopanyastaṃ tad-viparyaya-bādhakapramāṇābhāvād asādhanam eva | anvaya-vyatireka-samadhigamyaś ca kārya-kāraṇa-bhāvaḥ | tau ca yathā tad-deśa-kārya-janmani dṛṣṭau tathā bhinna-deśa-kārya-saṃbhave 'pi | na caivaṃ sthitenāpi kāraṇena saha tat-kāla-kāryasyānya-kāla-kāryasya vānvaya-vyatirekau samānāv iti yuktam | kālāntare 'pi tad eva kāraṇam anuvartata iti na pratyabhijñāto 'nyat pramāṇam, sā ca dūṣiteti kathaṃ sthireṇānvaya-vyatireka-grahaṇaṃ kāryāṇāṃ kāla-bhedavatām iti nāyaṃ nyāyaḥ samānaḥ | tato viparyaya-bādhaka-vikalatayā deśa-bhede bheda-sādhano hetur yadi sva-sādhya-sādhana-samarthaḥ kim āyātaṃ tad-balavataḥ kāla-bhede bheda-sādhanasya | na hi vṛṣbhasyādohayogyatve dhenor api tatheti yuktam | 

[57,21] astu vā deśa-bhedena bheda-sādhanasyāpi viparyaya-bādhā balam, kāla-bhede bheda-sādhanasya tu kim etāvatā dūṣaṇam anaikāntikatvam upapādyata iti cet?

kim ayaṃ mantrapāṭhaḥ | 

kadācij janana-samarthasyājananasyānvaya-darśanāt sandigdha-vipakṣa-vyāvṛttikatvam abhimatam iti cet? 

tathāpi kim anena śrameṇa |

samarthaṃ ca syāt, na ca janayatītīyataiva tat-siddheḥ | deśodāharaṇena saṃśaya-puṣṭiḥ kriyata iti cet |

[58,1] yadi viparyaya-bādhā balam asya na puṣṭāpi saṃśayam anullaṅghayantyā kiñcit, viparyaya-bādhā-vaidhurye tusaṃśaya-mātreṇāpi hetor viparyāsanāt kim aparam puṣṭyā | yadi ca tan-ātraṃ vivakṣitam, tadā viparyaya-bādhakena niraste 'smin kiṃ punar upanyāsena |
atha kāla-deśayoḥ sarvatra smāna-nyāyopalabdher eka-yogakṣematvād deśa-bheda-vad eva kāryeṇa kāla-bheda-vatāpi na hetur bheda ity ucyate | 
tad apy ayuktam | tathā hi na paramāṇoḥ kāla-vyāpti-sadṛśī deśa-vyāptir iṣyate nityavādibhiḥ | nāpi vidyud(24a)-udyotasya deśa-vyāpti-sadṛśī kāla-vyāptir eva ghaṭāder apīti kathaṃ sarvatra samāna-nyāyatā | na cānyatra samāna-nyāya-tāda-darśane 'pi sarvatra tathā-bhāvaḥ, prastute vaiparītya-saṃbhave bādhakābhāvāt ||

[58,11] upādāna-bhedāc ca deśa-bhede yad uktam upādāna-sahakāri-bhāvo 'vāntara iti,
tad apy ayuktam | yady api vikalpe pratibhāsamānau tāv upādāna-sahakāri-bhāvau bhinnāv iva na vastu, tathāpi vastunas tat-tad-vyāvṛtti-saṃbhvān nāvastava-vyavasthā, anyānyāpekṣayā ca na virodhaḥ | yathaikasyānyāpekṣayā pitṛ-putratvasya na vāstavatvaṃ, na ca virodhaḥ | na ca rūpa-dvayena kārya-dvayasya karaṇam, yena kalpanābhāsino rūpayor avāstavatvāt dvayā-karaṇam | yathā caika-rūpeṇa dvayā-karaṇaṃ tathā svopādeyaṃ sva-deśe paropādeyaṃ ca para-deśe karotīti upādāna-bhedād upapanno 'pi deśa-bhedaḥ yataś ca nāropita-svabhāva-bhedād eva deśa-bhedaḥ kāryasya, kiṃ tu svopādeyaṃ sva-sva-deśaṃ janayadbhir evārthād bhinna-deśaṃ sahakāryaṃ kāryam iti nyāyaḥ | tato na vikalpita-svabhāva-bhedād eva bhinna-kāla-kārya-karaṇam abhinnasya, bādhaka-sāmarthyena bheda-sādhanāt | ata eva na sarva-deśa-samānatvaṃ kāraṇasya | sva-sahakāry-upādeye hi sahakāritā asya, tasya ca kāryasya svopādāna-deśa eva saṃbhavāt tatraiva asya saha-kriyā-sāmarthyaṃ na deśāntara iti katham asya sarvaḥ samāno deśaḥ kutaścid upakārābhāve 'pi |

[58,24] yac coktam, kāryasyaiva sa kāla ādhāro niyamena, hetos tu sa cāsac ceti, tad api deśa-sāmyena pratihatam | tathā hi yataika-deśasya eva hetur bhinna-deśāni kāryāṇi karoti, tathā eka-kālasya eva binna-kālāni kāryāṇi karotīty aprāpyaiva kārya-kālaṃ deśa-vat | tataś ca kadācij jāta-naṣṭo 'pi sahakāry-apekṣayā sakalakālakalitāni kāryāṇi kuryād iti sthāne saṃbhūyaikārtha-karaṇa-pratijñā-nirvāhaḥ | 

[59,4] atha deśam api kāryasya prāpyaiva jananān na deśa-dṛṣṭānta-siddhir iti cet | na puruṣāntarbhuvo jñānasya deśa-prāpter abhāvād dīpasya jñānādhikaraṇasyātmanaḥ pradīpa-saṃyoge 'pi na jñāna-sukhādi-saṃbhava-deśe dehāntaṛprabhā-praveśāvakāśa iti kāśa-kuśāvalambanam etat | yaś cāyaṃ tad-deśatva-sādhanas tat-kāryatva-hetur upanyastaḥ, sa na svatantraḥ, pratibandhābhāvād | bhāve 'pi nāsmākaṃ kṣitir ity uktam || na ca prasaṅgo bhavatum arhati, tat-kāryatāyāḥ pramāṇa-siddhitvena paropagama-mātrābhāvāt, viparyaya-paryavasāyitāvirahāc ca | tadā hi na ca tad-deśatvam atas tat-kāryatvam api nāstīti syāt, na caivaṃ śakyam śakyatve 'pi nāsmākaṃ mūla-prasaṅgayoḥ kṣatiḥ | na cokta-doṣaḥ, yato janana-sāmarthyam anyadā propagana-mātreṇaiva, na pramāṇāt | viparyaye ca ajananābhāvaḥ pramāṇa-siddhiḥ kṣaṇāntare tat-kārya(24b)-sāmarthyaṃ nivartayan jaladharasya anya-kriyākriyā-pakṣayor dvayor api kṣaṇabhaṅgaṃ sādhayatīti sapakṣe bhāvān na viruddhaḥ sattva-hetur iti || 

anvayādhikāro nāma dvitīyaḥ pādaḥ |
