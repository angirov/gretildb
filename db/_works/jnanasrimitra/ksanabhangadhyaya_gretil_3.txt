[60,1][kṣaṇabhaṅgādhyāyam] 
[60,2][tṛtīyaḥ pādaḥ vyatirekādhikāraṛ

[60,3]nāpy anaikāntikaśaṅkā, sarvopasaṃhāravatyā vyāpteḥ prasādhanāt | nanu viparyaya-bādhakapramāṇa-vaśād vyāpti-siddhiḥ, tasya ca nopanyāsa-vārtā | tat kathaṃ vyāptiḥ prasādhitety ucyate | tad etad upari-pariplivamāna-taralatarabuddhivilasitam | tathā hy uktam etat, kartuḥ sā na kriyā anyadāpi, kiṃ tu parakriyā akriyaiva vā | ata eva4 prakāra-dvaye 'pi kṣaṇabhaṅgasya saṅgatir avaśyam bhāvas tan-mātrānubandha iti yāvat tac ca prasādhitam ataḥ sādhyena vyāptaiva sā arthakriyā-śaktir iti |

[60,9] nanv evam anvaya-mātram astu, vipakṣāt punar ekāntena vyatireka iti kathaṃ labhyam iti cet | vyāpti-siddher eva | vyatireke vyāpti-siddhir eva katham iti cet | na, dvi-vidhā hi vyāptiḥ, anvaya-rūpā ca kartṛ-dharmaḥ sādhanavati dharmiṇi sādhyasyāvaśyam bhāvo yaḥ, vyatireka-rūpā ca karma-dharmaḥ sādhyābhāve sādhanasyāvaśyam abhāvo yaḥ, vyāptir vyāpakasya tatra bhāva eva vyāpyasya vā tatraiva bhāva iti nyāyāt | enayoś caika-siddhir niyamena dvitīya-pratītim ākṣipati | anyathā ekasyāpy asiddheḥ | kevalaṃ sākṣād ekatra pramāṇa-vyāpāro 'nyatra nāntarīyakatayā pratītir iti tāvataivaika-vyapadeśaḥ | tathā ca saty ekatra pramāṇa-pravṛtteḥ pūrvam anyatra saṃśayaḥ pravartamāno 'pi paścāt anyā tayā nirasyate | yathā viparyayabādhakapramāṇavādinām anvayaḥ sandihyamāno 'pi vipakṣād ekāntena vyāvṛtti-balāt nirasta-saṃśayaḥ paryavasyaty akṣaṇike sarvathā 'nupapadyamāneyaṃ sattā kṣaṇabhaṅga-niyataiveti, evaṃ sattāvataḥ pratikṣaṇaṃ niyata-svabhāva-bhedopasthāpanāt tad abhāve 'pi sattā-saṃśaya-kṣaṇaḥ pūrva-pravṛtto 'pi svayam eva parigalati | 

[60,20] kriyāvatā ced avaśyaṃ kṣaṇabhaṅgureṇa bhāvyam, kṣaṇikatva-vyatireke na bhavaty eva niyataṃ satteti | yadi tu tad abhāve 'pi syāt, tadā tasyāṃ satyāṃ niyamena kṣaṇikatvam ity anvayo 'pi katham | tasmāt sādhyābhāve sādhanasyaikāntiko vyatirekaḥ, sādhane sati sādhyasyāvaśyam anvayo veti na kaścid arthato bhedaḥ | pramāṇa-vyāpāras tu mukhyato 'rthataś ceti dvidhā vyavahāraḥ | ata eva yatra yatra sādhya-viparyaye bādhaka-pramāṇa-paryeṣaṇā, tatra sādhane sati sādhyānvayaḥ, sādhaka-pramāṇa-paryeṣaṇāpi tayopalakṣitā veditavyā | viparyaya-bādhaka-śabdena punar ubhaya-saṃgraha eva | vyatireka-rūpa-vyāptau hi sādhya-viparyaye bādhakaṃ sādhanasya, anvaya-rūpāyāṃ tu sādhya-viparyayasya bādhakaṃ sādhane satīti | tad ubhayābhāve sādhanasya sādhya-pratibandhānupapattir ity ayam arthaḥ | anyathā vyatireka-niścāyaka-pramāṇasya sākṣād alābhe 'pi yadi sādhanasya sādhyenānvaya-niyama-prasādhakaṃ pramāṇam upadarśayet, kas tasya sādhya-siddhau pratibandho vyatirekasyānvayasyāpi sāmarthyākṣepāt | anyathā sādharmya-prayogo 'nupādeya eva syāt, sākṣād vyatirekānupadarśanāt | tad yadi sāmarthya-gamyo 'pi na vyatirekātmā, tadā 'pi yatra yatra sādhanaṃ tatra tatra sādhyam itīyataiva sādhane sati sādhya-pratyāśā-prayuktaḥ kṛtīkṛtārthaḥ | tad abhāve 'bhāviny api hi sādhane sati yadi tad-bhāve 'vaśyaṃbhāvi sādhyaṃ tadā phalitaḥ sādhana-svīkāraḥ | tasmāt sādhanavādinā dvayam api paryeṣaṇīyaṃ vikalpena, vādinā caiko 'pi prakāraḥ pramāṇa-siddha upadarśayitavyaḥ, para-sādhaneṣu ca vyatirekavad anvayo 'pi niyamavān durlabha eveti veditavyam |
asmābhis tu prakṛta-sādhane niyamavān anvayaḥ prasaṅgaviparyayābhāṃ paurastyābhyāṃ darśita eva, tau ca yady api sapakṣīkṛte jalabhṛti pravartitau, tathāpi yo yat karaṇa-svabhāvaḥ sa taj janayaty eva, yo yan na janayati na sa tat karaṇa-svabhāvaḥ, ity evaṃ pravartamānau sarvam eva kriyā-śakti-yuktaṃ kṣaṇikatve niyataṃ darśayata iti sarvopasaṃhāro vyatirekākṣepa-bījaṃ dhūmādivat | yathā cādhyakṣaṃ dhūmasya, dhūma-dhvajena vyāptiṃ pratiyato na vahner mahānase sattām anupasaṃhārat pratyeti, tathā jalabhṛti kṣaṇikatāṃ pratiyad eva yathoktānumānaṃ sāmānyena kriyāvataḥ sādhāraṇa-nyāyatayā kṣaṇikatayā vyāptim ātanotīti |
 
[61,24] yad ukataṃ prāg na sattvād anyad anumāna-sthira-siddhau yato 'navasthā na syād iti, tad apāstam yathoktaprasaṅgaviparyayor api tat-sādhakatvād iti |
yady evam anarthakaḥ sattva-hetūpanyāsa iti cet | brūmaḥ | kiṃ hetv-antara-sattā-mātreṇa bandhyaṃ sādhanāntaraṃ, uta pakṣīkṛte tasyāpy upanyāsāt, athopanyasituṃ śakyatvāt, yadi vāvaśyopanyasanīyatvāt, yad vā yad arthakāri tad avaśyaṃ kṣaṇikam iti vyāpti-siddhau jaladhara-vat kṣitidharāder apy arthakāriṇaḥ kṣaṇabhaṅga-siddhir iti pakṣāḥ |

[62,7] tatra prathas tāvat na yuktaḥ, aneka-sādhana-saṃbhave 'pi vivakṣopanītasyaiva paropayogāt | ata eva śakyopanyāsatvam api nānarthakya-hetuḥ, tādṛśasyāpy upanyāsāt prāg prāg albhyāt | sādhya-dharmiṇy upanyāsaś cāsiddhau dṛṣṭānta-dharmi-mātreupanyāsāt | ata eva pakṣe 'vaśyam upanyāsāpekṣāpy asiddhā, tad-balād vyāpti-siddhau saṃś cāyaṃ capala-cāmara ity etāvataiva sādhya-siddheḥ | antimas tu doṣaḥ sarvatra sarvopasaṃhāravatyāṃ vyāptau asiddhāyāṃ śaṅkām avakāśayati, na ca tatra viraryaya-bādhakasyāpi viśeṣaḥ, kevalaṃ sāmānyena kriyāvati kṣaṇabhaṅgitayā vyāpteḥ siddhe 'pi viśeṣe pravṛttyarthinaḥ sac cedam ity avaśyopanyāsanīyatvād iti kim atra nirbandhena |
nanu tathāpi dṛṣṭānta-dharmiṇi tāvat tad-anumānam avaśyāśrayaṇīyaṃ vyāpti-sādhanāya, (25b) tad eva ca kṣaṇabhaṅga-sādhanaṃ sva-dharmiṇaḥ, evaṃ sati sādhya-dharmiṇy api tad-upanyasyaiva nirvṛtir ālambyatām, kim iyatā prayāsena vibhāgena ta-anumānāvatāraṇam | tena ca vyāptaṇ sattvaṃ pratītya sattvāt pakṣe kṣaṇabhaṅga iti |

[62,19] yady evaṃ viparyayabādhakapramāṇavādino 'pi samānaḥ paryanuyoga, tenāpi yad yadā yaj janana-svabhāvam ity-ādi-prayogasya vyāpti-siddhāv apekṣaṇāt, sādhya-dharmiṇi sāmarthyānapāyāc ca tasya | tasmāt pratipattuḥ pravṛtti-bhedam āśrity vibhāgo 'tra kartavyaḥ, yo hi prati-vastu yo yaj janana-samarthaḥ ity-ādikam avatārayan kṣaṇikatā-parīkṣaṇa-kṣamaḥ, tasya tata eva kṣaṇabhṅga-siddhiḥ kim anya-hetunā | evaṃ para-pratipādane 'pi praty-eka-vastuṣu tathaiva sādhayataḥ kṛtam anya-hetūpanyāsena | yas tu tad-apekṣayā pratibuddh-buddhiḥ sa ekatra tat-sādhana-vyāpāreṇa nyāyena sarvasya kriyāvata iyam eva gatir iti kṣaṇikatayā tad-vyāptim anavadhārayan praty-ekaṃ tan nyāyāvatāraṇa-prayāsam anāviśan neva yathā svayaṃ yaṃ yam arthakriyā-samarthaṃ paśyati, taṃ tam asthiraṃ sthāpayatīti sattva-hetor upayogaḥ, tathā para-pratipādane 'pi tan nyāya-siddha-vyāptikaṃ sattvam eva vyāpārayatīti na doṣaḥ | tad atra prati-vastu tan nyāyāvatāraṇa-prayāsaḥ asahya eva | agatikatayā tv ādyaḥ pratipattā tam evāśrayet | dvitīyas tu saprajñatayā ekatra pravṛttena tan-nyāyena jhaṭity eva kriyā-mātram asthairya-paratantram avadhārayan sattvenaiva param api pratipādayati, na tu tan-nyāyasya kvacit kriyā-vati kṣaṇabhaṅga-sādhana-sāmarthya-pratighātaḥ, nāpi sattvādi-sādhana-bandhyataiva, sādhya-dharmiṇy-apravartita-tan-nyāya-pratyupanyāsād ity alaṃ bahunā | 

[63,10] tad evaṃ vyāptir vyāpakasya vyāpya-vati bhāva eveti kartṛ-dharmānvaya-rūpa-vyāpti-saṃpādita-sāmarthyād eva sattva-hetoḥ kṣaṇabhaṅga-siddhir apratihateti kim atra viparyaye bādhaka-pramāṇopanyāseneti samarthitam | ata eva tad upanyāsāśakyatāpi na pīṭayati, viparyayasyaiva bādhakena sādhyasya siddhatvāt | śāstre 'pi prathama-niyame ca vyāptir anvaya-rūpā bījādi-vad anekānta-parihāra-vyājena vistarataḥ prasādhitā | sphuṭataram anuddhedāt tu vyatirekalakṣaṇāyāḥ parikara-mātram etad āropayati loka iti || 

[63,16] atrāpi tīrthika-vacana-vikrānti-kṛtaṃ kautukam asti vyatireka-rūpāyām eva vyāptau | tadāpi nāpyekaiva vidhā 'nyadāpi kiṃ  tu parakṛd vā  bhavet sthirābhimatasyānyadā pūrvaṃ paścād veti krama-nirdeśaḥ | naiva kriyā vā bhavet anyadā naivety avadhāraṇān na pūrvaṃ [: °ṇānuparve] nāpi paścāt kriyety akrama-nirdeśaḥ, yadi tu prāk paścād vā syāt kadācit kriyā, tadā krama evety asaṃkīrṇam anayor lakṣaṇam ākhyātaṃ bhavati | yady api caikasyā eva samasamayāṃ kriyām apekṣya yaugapadyaṃ bhinnasamayam apekṣya kramaḥ, tathāpy apekṣaṇīyabhedād asaṃkara eva pitāputravat | akriyāgrahaṇena ca vastvabhāva eva vā sarvathās tu, kriyāśūnyaṃ vā svarūpam avaśiṣyatāṃ matabhedena, nātra nirbandhaḥ | tatra nāpy ekaiveti pūrvaparayor ekatvamātravivakṣayā jāti-nirdeśaḥ, pūrvā parā vā punar ekānekā vā kriyā syāt | ekadā kriyāpekṣe vobhayam apy akramaśabdavācyatāṃ nātipatati  | tatrāpy anekakriyaiva tāttvikī, puñjātpuñjotpattes tāttvikatvāt | śaṅkāmātreṇānavaklṛptyā  vā ekakriyābhidhānam | ata eva yaugapadya-śabdena tasyāpy upalakṣaṇād akrama-saṃgṛhīta evārtho yaugapadya-pade 'py avagantavyaḥ  śāstre | etasya ca kāryagatasya prakāradvayasya kartuḥ kṣaṇabhaṅga eva saṅgatir ity atyantībhāvāvadhāraṇayā  vṛttyā nityād vyāvṛttir uktā | pradhānyena kṣaṇabhaṅga-saṅgatir ity akṣaraṃ tu nityād iva kṣaṇikād api sā vyāvṛttiḥ  śaknoti lakṣayitum | atha vā vyāpyasya vā tatraiva bhāva ity anukaraṇārtham | etena nityasya krama-yaugapadyābhyām arthakriyāvirodhāt tallakṣaṇaṃ sattvam avahīyate, ataḥ kṣaṇikatva eva viśrāmyati tena vyāpyata iti krama-yaugapadyalakṣaṇa-vyāpaka-anupalambhād viparyaye bādhakāt sattvasyārthakriyāśaktilakṣaṇasya kṣaṇikatvena vyāpti-siddhir ity uktam bhavati | 

[64,15] tatra kartṛ-dharmo yadārthakriyā, tadārthakriyā śaktir iti vā vyavahāra ekārthaḥ | kevalaṃ karma-dharmasya krama-yaugapadyābhyāṃ vyāptau kathaṃ kartṛ-dharmasya vyāpti-vyavahāra iti syād āśaṅkā | tatrāpi kramākramika-kārya-viṣayatayā vyāpyamānā kāraṇa-śaktiḥ kramākrama-vyāptety ucyate vyavahāra-lāghavārtham iti ||
etena kṛtvā karaṇalakṣaṇaṃ kramam āśritya kṣaṇikād ayaṃ kramo nivartayituṃ śakya ity asāra-prabandhaṃ Trilocana-codyaṃ nirastam | arthakriyā-virodhād ity atra cārthakriyā kartṛdharma eva veditavyaḥ, tallakṣaṇaṃ sattvam iti vacanāt |
atha vā lakṣaṇam upalakṣaṇaṃ na svabhāva iti karma-dharmo 'py astu | tad atra pakṣe kramākramābhyām upalakṣitārthakriyā nityasya virudhyata ity arthaḥ | prathama-pakṣe tu kramākrameṇopalakṣitārthakāritvaṃ nityasya virodhīty arthaḥ | krama-yaugapadyābhyām iti tu viśeṣaṇān na śeṣābhyanujñāśaṅkā, hetutvārtham upādānāt | yasmāt kramākramābhyām evārthakriyā tato nityasya virodhinī, kramākramātikramād ity arthāt ||

[65,3] kaḥ punar atra virodhaḥ | na tāvat sahānavasthānam ubhayo vastutva-prāpter nityaṃ sad eva syāt | nāpi dvitīyaḥ | nityaṃ hi tad-viparītenānityena virudhyeta iti cet |
pramāṇa-balena nitye 'tyantaṃ tasyā bādha-sādhanād virodha eva pramāṇāntara-bādhād veti vacanāt | vastutas tu paraspara-parihāra eva niṣṭhāsyati | kiṃ (26b) punaḥ pramāṇaṃ akṣaṇike 'rthakriyā-bādhakam iti cet | yad yat kram-yaugapadya-vatyām arthakriyāyāṃ nopayujyate tan nārthakriyā-śaktam, yathā hari-padāravindam | nopayujyate ca nityābhimato bhāvaḥ kramākrama-dharmiṇi karmaṇi iti vyāpakānupalambhaḥ |
na hi kramākramābhām anyaḥ prakāro 'sti, yenārthakriyā-saṃbhāvanāyāṃ tābhyām avyāptir asyā bhavet | tasmād arthakriyā-mātrānubaddhatayā tayor anyatarasya prakārasya ubhayor abhāve cābhāvāt tābhyām asyā vyāpti-siddhir iti pakṣī-kṛte tayor abhāve cārthakriyā-śakty-abhāva-siddhau nānekāntas tāvat |

[65,15] tatra yat śaṃkaraḥ kramākramabhyām arthakriyā-niṣedhe prakārāntareṇa saṃbhāvayann āha, na ca tṛtīyasya prakārāntarasyābhāva-siddhiḥ, viśeṣa-niṣedhasya śeṣābhyanujñā-viṣayatvād iti, tan nirastam | hetutvārtha-vacanena yat tūpalabhya-svabhāvatve nātyantābhāva-siddhir upalabhya-svabhāvatvād eva paṭādi-vat, anupalabhya-svabhāvatve tu nāsatt-niścayo viprakarṣiṇām iti kathaṃ prakārāntarābhāva-niścayas tan nimittāyogād iti viplavate | tatra yady ādaraḥ, hanta hataḥ prakāreyattā-pariccheda-dvāreṇa tattva-vyavasthāna-nibandhanaḥ svargāpavarga-mārgānuṣṭhāna-bhedaḥ | yadā hi prakāra-dvaye tṛtīyaḥ śaṅkyate, traye caturthaś catuṣṭayādau pañcamādiḥ, tadā sarvatrānantaprakāratve prakāra-dvaya-trayādi-niyama-kṛtaṃ tattva-vyavasthānaṃ kutaḥ, yathā catvāri pramāṇāni, ṣaṭ padārthaḥ | yadā ca pramāṇa-prakāra-śatam anyad api saṃbhāvyate, tadā caturbhir yan na siddhaṃ tad anyena siddhaṃ, catuṛ-siddhaṃ cānyena bādhitam iti kathaṃ tad-dvāreṇa tattva-vyavasthitiḥ |

[66,1] evaṃ yadārtha-sahasre dravyādi-vyatirekiṇi sidhyati tattva-pariniṣṭhāviplavāt kim abhyudaya-niṛśreyasayor vānuṣṭeyam astu | kathaṃ cānityasya jñāna-kāritvākāritva-pakṣau dūṣayitvā nirvṛtam anena svayam evaṃ prakāreṇa prakāra-śatasya niṣeddham aśakyatvāt |

[66,4] kiṃ ca paśavo 'pi yad ayuktaṃ paśyanti na tadaiva tad ācarantīti katham anena sāhasam idam anuṣṭhitam | anupalabdher dṛśyaviśeṣaṇāpekṣābhyāṃ prakāradvaitaṃ niyamya kramākramābhyāṃ dvaitanirākaraṇaṃ nāma, prakārāntarasyopadarśayitum aśakyatvād iti tu kramākrame 'pi dvaitavādināṃ nāśakyam | tasmāt kim apy ayaṃ jalpamahodadhinām aparipuṣṭaye viceṣṭām, eka-niṣedhenāpara-vidhāne tāvad aśakyābhidhānaḥ prakārāntara-saṃbhavaḥ |

[66,9] kiṃ ca eka-kāla-kriyānantaraṃ kriyāntarasya bhāve krama-vyavahāro 'bhāve cākrama iti bhāvābhāvayor api tṛtīya-śaṅketi mahat-tārkikatvam, tad alaṃ nirbandhena | sthitam etat kramākramābhyām arthakriyā-śakter vyāptir eveti | 
yad api Trilocanaḥ kaścit sahakāri-pratyayaḥ pratyakṣaḥ | parokṣaś cetaraḥ | (27a) tataḥ pratyakṣa-parokṣa-sahakāri-pratyaya-sākalyam asarvavidā pratyakṣato na śakyaṃ pratyetum | tatha ca sati sādṛśa-sahakāri-pratyaya-sākalyavataḥ krama-yaugapadyasyātyanta-parokṣatvāt tena vyāptaṃ sattvam api parokṣam eveti kathaṃ pratibandhaḥ pratyakṣeṇa sidhyatīty āha, tad api nirupayogam | kārya-dharmau hi kramākramau pratipāditau | tataḥ kāraṇa-sāmagryāḥ sākalyāsākalya-niścayābhāve 'pi krama-yaugapadya-niyamaḥ kāryāṇām adhyakṣa-gocara eva | ekadaiva kāryotpattir anyadāpi neti katham agocaraḥ pratyakṣasya | tadāpi hi kāryam ekam anekaṃ vā syāt | pratyakṣeṇa vā tathā gṛhītam aneka-saṃbhave 'pi caikaṃ gṛhītam astu, sarvathā kramākramābhyām eva vyāptā kārya-niṣpatir iti siddham etat |

[66,21] nanu kṣaṇabhaṅga-pakṣe nārthakriyā-pratītiḥ, nāpi kramākrama-pratītir iti kathaṃ vyāpti-vyavasthā tathā ca śaṃkaraḥ, kṣaṇikatve sati sarva-saṃvittīnāṃ svabhāva-niyamena hetu-phalayoḥ svarūpānvaya-vyatirekāsiddhau sarvatra tad-bhāvasyāvagantum aśakyatvāt, na hi kārya-saṃvittyā tasya hetu-bhāve bhāvaḥ pratīyate, tadā tasya hetor atītatvāt | nāpi hetu-saṃvittyā kāryasya tad-bhāve 'vasīyate, tadā tasyānupapatter eva, na cātītānāgatayor vartamānena siddhir atiprasaṅgāt | 

[67,2] nāpi kārya-saṃvittyaiva hetu-svabhāva-saṃvittiḥ, adṛṣṭānvaya-vyatirekasyāpi dhūme 'gni-janyatva-viniścaya-prasaṅgāt | etena hetu-mātra-saṃvittyā kārya-saṃvittir apāstā | hetu-vyatireke tu kārya-vyatirekaḥ svasaṃvitti-vādino manorathasyāpy aviṣayaḥ, tasya hetv-abhāve kāryābhāva-pratipattāv upāyāsaṃbhavāt | na hi tac ca nāsti tena [ca] pratipattir iti nyāyyam | tad ayaṃ kāryasya hetu-sad-bhāve bhāvaṃ tad-abhāve cābhāvaṃ pratipadyanāno 'vasthitaṃ pratisandhātāraṃ prasādayatīti | evaṃ ca yady avasthi-kartṛ-siddhiḥ, tadā sādhāraṇānaikānta eva maulaḥ sattvahetuḥ, kim atra viparyaya-bādhakapramāṇopanyāsaḥ kariṣyati |tad aniṣṭau tu vyāpti-grahānupapatteḥ sandigdha-vipakṣa-vyāvṛttikatvam ubhayor api | yathā kramiṇi hetu-phale pratyetum aśakye evaṃ phale apīti na krama-pratītiḥ, nāpi yaugapadyasya |
yathāha sa eva, nāpi yaugapadyasya, bhinākāreṇa jñānena prati-niyatākāraṇāṃ yaugapadyasyāśakya-sādhanatvāt | na tāvadbhir eva jñāne yaugapadyaṃ pratyetavyam, teṣām itaretarāsaṃvedyatve santānāntara-vat yugapad bhāvasyāsiddheḥ | na caikam anekākāram, svabhāva-bhūtākāra-bhede bhedasyāvaśyaṃ bhāvitvāt | bhede tu vijñānasyākārebhyo 'rthāntaratva-prasaṅge na viṣayasya tad-ākāratvaṃ samarthitaṃ bhaviṣyatīti | 

[67,17] atrocyate, pratisandheyābhimatābhir buddhibhir bhedābheda-vikalpākṣamatvāt | abhede (27b) hi sa eva vā syād buddhaya eva vā | atra ca prathama-pakṣe karmaṇaḥ, pakṣāntare kartur abhāvāt kaḥ pratisandhānārthaḥ | bhede 'pi buddhibhyo bhidyamānasya jaṭasya kaḥ pratisandhānārthaḥ | buddhiyogād draṣṭṛvat pratisandhātṛtvam iti cet | buddhir eva tarhi draṣṭrī pratisandhātrī ceti niyata-svīkāre tad-yogād anyasya tathātvam iti kim anena yācitakamaṇḍanena | buddhīnāṃ kartṛtvābhāvād iti cet | tad-dvāreṇāpi tarhi tasyātmano draṣṭṛtvādi-vyavahārānupapattiḥ | yadi hi buddhir hetoḥ phalasya vā draṣṭrī syāt, tāanantarya-pratiniyamasya cānusandhātrī kalpikā, tad-yogāt tasya draṣṭṛtvaṃ pratisandhātṛtvaṃ cocyata iti syād api | prati-viṣayam alabdha-viśeṣāyāṃ ca buddhau saṃbandho 'pi na viśeṣaṃ vyavahārayitum īśaḥ, adhunā nibandhanādhigantā, adhunā phalasya, idānīṃ pratisandhāteti | tathā-vidha-buddhigataviśeṣa-svīkāre tu kim apareṇa kartavyam tāvataiva paryāptavād vyavahārasya | sthirātmānam antareṇa saiva buddhir na syād iti cet |

[68,5] kenaivaṃ pratārito 'si | aho moha-māhātmyaṃ yadīdṛśān api paravaśī-karoti | tathā hi nedam idam antareṇeti yad ucyate tat khalv anyatra pratyakṣānupalambhābhyāṃ sāmarthyāvadhāraṇe sati yujyate, vahner iva dhūme | cakṣur-ādi-vat vā dṛṣṭa-kāraṇa-sāmagrye kāryādarśane paścād darśane ca kiñcid anyad apekṣaṇīyam astīti sāmānyākāreṇa | ādyaḥ pakṣas tāvan nāstīti vyaktam | dvitīyo 'pi na saṃbhavī | na hi kāraṇa-buddhisamanantaraṃ kārya-buddhau satyāṃ niścaya-pravṛttasya idam asyānantaraṃ dṛṣṭaṃ mayeti pratisandhānam adṛṣṭa-pūrvaṃ, kadācid, yato 'nyasya sāmarthya-parikalpanaṃ syāt | evaṃ smaraṇam apy anubhavāt kutaścit paramparayā śakti-pariṇāma-dvāreṇa, kutaścit tat paripāka-balād iti |

anyasyānubhave tarhi katham anyasya na smṛtiḥ |
anyasyeti na saṃbandhī siddhaś codyaṃ kim īdṛśam ||

anubhavādibhyo bhinna-saṃbandhisiddhyadhikaraṇavivādaprakrame tam eva siddham āsthāya paryanuyoga ity asaṃbaddham etat | tat-siddhau hi vivāda-paryavasānāt kā parāpekṣā | tasmād anyasyeti vivāda-padatvād apanīyānubhave kathaṃ na smṛtir iti pariśiṣyamāṇaṃ na prakṛtopayogi | evaṃ tu yujyate codyārthaḥ | yad deha-saṃbaddho 'nubhavas tad anyatra dehe kasmān na smṛter udaya iti | evaṃ ca vadatā yat kṣetra-sambandhi bījaṃ tad anyatra kṣetre kiṃ nāṅkura-janmety uktaṃ bhavati | sa ca kutastyo nyāyaḥ |

[68,21] nanu kārya-kāraṇa-bhāva-mātrād anubhava-smaraṇayor na kācid aparā pratyāsattiḥ, na ca kārya-kāraṇa-bhāve 'yaṃ niyamo, yadādhāram eva kāraṇaṃ tadādhāram eva kāryam iti viṣayād atyanta-dūre 'pi jñāna-kārya-darśanāt | evaṃ tarhi nāṅkurasyāpi kāryatā-mātrād aparā pratyāsattir iti jñānam ivāṅkuraṃ dūre 'pi bījaṃ janayet |
nanu bījārambhiṇaḥ (28a) eva paramāṇavaḥ kecid aṅkure samavāyi-kāraṇatā pratipādyāmānāḥ kathaṃ kṣetrāntare 'ṅkuram utpādayitum īśate | bhavatas tu tathā-vidha-pratyāsatti-virahāt | vijñānādinā sādhāraṇaṃ kāryatvam asyeti dūre 'pi janana-prasaṅgo 'nivārya iti cet | 
 
[69,2] kasmāt punar aṅkura eva kārye bīja-paramāṇavaḥ samavāyi-kāraṇatāṃ pratipadyate na jñānādau, kāryatvena sarveṣām eka-rasatvāt | tataḥ sarveṣām aṅkura-vat tad-deśa eva jñānaṃ, jñānādi-vad vāṅkurasyāpi dūre jananaṃ, kāryatvenāviśeṣāt, tad-vad evāṅkure 'pi nimitta-kāraṇatvād bījasya |

[69,6] nanu yatraiva kārye bīja-paramāṇavaḥ samavāyikāraṇatāṃ pratipadyante sa evāṅkuraḥ, tat katham aṅkurād anyatra teṣāṃ samavāyi-kāraṇatā codyate | evaṃ tarhi kāryatvenaika-rasatayā samavāyi-kāraṇatāyā duṣpariharatvād aṅkuraika-rūpatvaṃ sarveṣām eka-deśatā ca prasahyāyāteti sthāne phalitaṃ parihāra-pratyāśayā | yadi ca kāryatvena sarveṣām aviśeṣaḥ kāryāṇām, kāraṇānām api sarveṣāṃ kāraṇatvenāviśeṣa iti viśvasya vaicitram atrāṇam | tasmāt kāryatve saty api na rītir ekaiva sarveṣām iti | 

[69,11] yathā nisarga-bhedāt kvacit kiñcit samavāyi-kāraṇatvena kvacid asamavāyi-kāraṇatvena kvacin nimitta-kāraṇatvenopayujyate bhavataḥ, tathāsmākam api kiñcit kāryaṃ samāna-deśam eva hetur utpādayati,kiñcid vyavahita-deśam, kāryaṃ kiñcin niyamena hetu-deśa evotpatti-dharmakaṃ kiñcid anyathā | tathaikatra kārye pratyabhijñāsaṃbhavo nānyatra kāryatvāviśeṣe dīpāntara-vat jñāna-vac ca | tādṛk kāryāpekṣayā ca yatra bhavataḥ samavāyi-kāraṇa-vyavasthā, tatropādāna-kāraṇa-vyavahāro 'smākam ātmāder anyatra | tathā-vidhi-hetu-phala-paramparāyāṃ ca ekatra santāna-vyavasthānam anyatra sahakāritva-mātram iti prakriyā-bhede 'pi kārya-dvaitaṃ tādṛg nisarga-siddham astīti bhavato 'py aśakyam atikramitum iti sthitam etat | tathā-bhūta-bheda-saṃbhave ca yat kārya-karaṇādhikaraṇa evotpatti-dharmakaṃ tat-katham itaratrotpadyate | kāraṇaṃ vā svādhikaraṇa eva śakyotpādanaṃ kāryaṃ katham anyatra janayet | tad ayam anubhave 'pi svādhikaraṇa-janyaṃ smaraṇam aṅkuram iva bījāt katham anyatrotpādayet | smṛtir vānubhavādhikaraṇa-niyatotpattir aṅkura-vat katham anyatrotpadyeta, yato dehāntare smaraṇa-prasaṅgaḥ codyam avakāśam āsādayet | ātmavāde tu duṣpariharam etat, vyāpinas tasya tenaiva smṛti-janana-rūpeṇa dehāntare 'pi sthānāt | adṛṣṭāśrayaṇaṃ ca nityasyaiveti | bījāṅkura-vad anubhava-smaraṇayor nyāyo nānya-vad iti katham avagantavyam iti cet |

[70,1] bījāṅkurayor api sa nyāyas tathā-darśanād evāvasīyate, tathā niyama-darśanaṃ cānubhava-smaraṇayor apy asti, na hy anya-dehe 'nubhava-vati (28b) anya-mūrtiḥ smṛti-matī nāma |

[70,3] nanu dehaḥ katham anubhavavān | tadādhāratayā tatkāraṇatayā tena saha samānakāraṇatayā vā saṃbandhavivakṣāstīti na kṣatiḥ | kiṃ cātmano 'pi katham anubhavavattvam | samavāyabalād iti cet |
nanu samavāyo 'pīheti buddhihetur iṣyamāṇa iheti buddhinibandhanakalpana eva | asti ceha śarīre buddhiḥ, ataḥ kiṃ na samavāyakalpanāpi | ayuta-siddhatvābhāvāt śarīra-buddhyoḥ pṛthag eva pratīyamānatvād iti cet |
nanu pṛthak-pratīyamānayor ihedam iti pratīti-niyamaḥ, upary-adho bhāvena hi bhāva-dvaye paridṛśyamāne parasparāsaṃkareṇa saptamī-prathamayor nirdeśa upapadyeta, yadā tu pṛthag-darśanam eva nāsti tadā katham ihedam iti bhedena nirdiśan prekṣāvattāyā na hīyate | samavāyaviṣaye kvacid api bhedasyādṛṣṭer iti cet |
ata eva svayam iheti buddhiṃ vikalpamātratvena icchayānirvartana-yogyām utpādya samavāye nāma kalpyate | iheti buddheḥ samavāyasiddhir iheti dhīś ca dvaya- darśane syāt | na ca kvacit tad-viṣaye dvayekṣā sva-kalpanā-mātram ato 'bhyupāyaḥ ||
tena cāsaṃvidyamānasyaivātmano buddhimattā-vyavahāra iti vandhyā-putreṇa turga-śṛṅgasya kholighaṭanavṛttāntam anuharati | yat khalu yāvatopayogena kalpitaṃ tāvata upyogasya anyena siddhir eva tasyābhāvaḥ, siddhaś cātmano 'pi smṛtyādy upayogo 'nyateti | tasmāt naika-kāya-stho 'nubhavaḥ kāyāntare smaraṇa-karaṇāya prabhavati |

[70,19] nanu kṣaṇikatve dehāntare eva smṛter udayāt kathaṃ idaṃ śakya-parihāram, janmāntara-parigrahe vā tataḥ santānāntaratvenābhimate 'pi deha kiṃ na prasaṅgo 'nyatvasyāviśeṣād iti cet | īdṛśaṃ dehāntare smṛti-jananam ātmano 'pi duṣpariharam, tato 'nyatrāpi tat-prasaṅgo 'nyatvasyāviśeṣād iti samānam | yady api ca kāyasya kṣaṇikatvaṃ neṣṭam, āśu-nāśitvaṃ punas tair iṣṭam eva, tataḥ samāno doṣo yadbhayād -ātmavādasvīkāraḥ | athātmavāde tasyātmanaḥ karmaṇābhisaṃskṛta eva dehe smṛti-jananam iti na doṣaḥ, nairātmya-vāde tu kasya tat karma | śārīrātiriktā hi buddhir eva kṣaṇikā saṃbhavati | ata eva ca na kartṛ-kṣaṇasya tat-karma-sukha-duḥkhādi saṃvartanīyam, tasya tad upabhogābhāvāt | yasya ca kṣaṇasyopabhogaḥ so 'karteti kṛtanāśākṛtābhyāgamadoṣas tv atirikto bhavatu, na tu kasyacit karma-siddhir yataḥ prakṛta-doṣa-parihāraḥ syāt | na ca santāno 'pi gīyamāno bhinnaḥ kaścid asti | na ca karmāpi bhinnaṃ bhavatām astīty abhitti citra-karmaṃ ||

[71,5] atrocyate | kartṛ-kṣaṇasya tāvat tat-karma tat-phalopabhogābhāve 'pi nāpahnava-saham | na hi dāhādikam akurvatopāditvena(29a) vahninā tad-vān na bhavati naraḥ | antima-kṣaṇasyāpi tat-karmopakārakatayā saṃbadhyate pramparayā, tata evopabhoga-bhāgitvāt | eka-kālatā tu kārya-kāraṇayor api na saṃbhavati, saṃbhavati ca meru-mandarayoḥ | tasmād upakāra-dvārakam eva bhede tasyedam iti ghaṭanam, sa copakāro 'ntimasya tat-kṛto mahān asti, tan madhya-vartināṃ ca tat-santāna-vartināṃ kṣaṇāṇāṃ tādṛg-antima-kṣaṇa-prasūti-sāmarthyaṃ sākṣāt paraṃparayā vā, tata eva karmaṇa ity upakāra-dvāraka eva teṣām api tat-sambandhaḥ | evaṃ ca sarveṣāṃ karma-sambandha-vyavasthitau sthitāyāṃ tat-karmādhipatyenopanīyamāna eva śarīre tat-karmābhisaṃbhūtānāṃ buddhidehakṣaṇānām udayaḥ, nānyatra tādṛk pratyāsatter abhāvāt | karma ca kāmaṃ na bhinnam asti vyatirekīva nirdeśo 'pi vyavahārānurodhena | yas tu prāktanaḥ karma-saṃbaddha ity ucyate kṣaṇaḥ, sa tādṛg viśeṣa-bhūto jātaḥ, yataḥ paryante tat-phalopabhoktṛ-kṣaṇa-prasava-samartha-santāna-saṃbhavaḥ, tad-anurūpa-śarīra-santati-saṃbhavaś ca | tatrādyād viśiṣṭād yau buddhidehakṣaṇau alpatama-viśeṣa-yogināv upajātau saṃbhūyottarāv alpatara-viśeṣau janayataḥ, tau cālpa-viśeṣāv uttarau janayata ity anayā diśā tāvac chaktilakṣaṇa-viśeṣa-prakarṣas-tara-tamādi-bhāvenopacīyate yāvad antima-janana-samarthodayas tato 'ntima iti | eka-sāmagry-adhīnatayā parasparānubaddhyor buddhidehayor anya-paramparāṃ prati viśiṣṭayor naika-vyatirekeṇa dvaitīyika-śaṅkāvakāśaḥ | janmāntara-parigrahe 'pi tad-āyuṛ-saṃskāra-kṣīṇe kṣīyamāṇa-mūrti-kṣaṇāntara-sahakāriṇā manaṛ-kṣaṇena janitaṃ tasyānurūpaṃ vapur anyat pūrva-van manasaḥ sāhāyakam ātanotīti na dehāntare smṛti-bhoktṛtva-cintāvakāśaḥ | na cātra santāna-nāmnā bhinnena kiñcit, kṣaṇānāṃ karma-saṃbandha-siddhi-dvāreṇaiva santāne 'pi siddher apratibandhāt, tebhyas tasya vyatirekāt | na ca mukhyataḥ santāna-dvāreṇa siddhāntopakramaḥ, kiṃ tu kṣaṇa-dvāreṇeti sarvam avadātaṃ mūla-pariśodhanād iti || yad uktam,

yasminn eva hi santāne āhitā karmavāsanā |
phalaṃ tatraiva badhnāti karpāse raktā yathā ||

iti, tat svābhimata-santānalakṣaṇa-prasiddhau ||
yat tu nyāyabhūṣaṇakāra etad dūṣayānn āha | na, sādhana-dūṣaṇāsaṃbhavāt, anvayādy abhāvān na sādhanam | na hi kārya-kāraṇa-bhāvāt smṛiḥ karpāse raktādi-vad ity anvayaḥ saṃbhavati | nāpi yatra na smṛtiḥ tatra na kārya-kāraṇa-bhāva iti vyatireko 'sti | asiddhatvādyanudbhāvān na dūṣaṇam | na hi ūrva-buddhy-anubhūte 'rthe uttara-buddhīnāṃ saṃbhavati, tato 'nyatvāt santānāntarabuddhivad ity asya hetoḥ karpāse raktā-vad ity anena na kaścid doṣaḥ pratipādyata (29b) iti | 

[72,12] tad asamīkṣyābhidhānam, sādhanārthāparijñānāt | na hīha śloke kārya-kāraṇa-bhāvaḥ smṛtau hetutvenopanyastah pratīyate | kiṃ tarhi | karma-vāsanā | vāsanā hi karmaṇābhisaṃskāraḥ | vasitaṃ hy abhisaṃskṛtam ucyate | karma-kṛto viśeṣo yatra santāne utpāditas tatraiva bhogādi-phala-bandho, nānyatra | yatra nāsau viśeṣa iti pratijñāya karpase raktā yathā iti vadataḥ saṃskāra-santāna-bhedo vā hetur abhipretaḥ, sādhyaṃ cātra bhogādi-phala-niṣedhaḥ, tat-santāne tat-phala-yogyatā ca pratīyate | tad ayaṃ prayogaḥ, 
yo yaḥ saṃskāraḥ kvacit santāne āhitaḥ sa tatraiva phala-dāna-yoggyo nānyatra | yathā karpāsa-santane bījāvasthāyāṃ rāga-dravya-yoga-janitaḥ puṣpāvasthāyāṃ phalāvasthāyāṃ vā rāgaṃ phalam unmīlayituṃ yogyo nānya- santāne |

saṃskāraś cāyaṃ dānādi-karma-janitaś citta-santāna 

iti | svabhāvahetur eva samudāya-sādhyāpekṣayā | saṃskāra-matrānubandhinī hi tat-santāne phala-dāna-yogyatā anyasantāne sarvathā tad-ayogyatā ceti nimittāntarānapekṣaṇāt | ekaika-sādhyatve tu prathame svabhāvahetuḥ | dvitīye tu viruddha-vyāptopalabdhiḥ, svādhārād anya-santāne phala-dāna-viruddhena svādhāra-santāna eva phala-dānena vyāptasya saṃskāratvasyopalabdheḥ | tatra yadi saṃskāre 'pi sati tatra santāne phala-dāna-yogyatā nimittāntaram apekṣeta, prayatnena saṃskāra-ghaṭanam anarthakaṃ syāt | anya-santāne 'pi phala-dāna-sāmarthye ca dvitīya-prayatna-vaiyarthyam | na caikāmalakyāṃ kṣīrāvaseke sarvāmalakī madhura-phalā | tasmāt sva-santāna eva phala-dānena vyāptiḥ saṃskārasyeti nānekāntaḥ | saṃskāraś ca karma-kṛto viśeṣaś cetasa ity āgama-siddham abhyupagamyaiva codyavat samādhānam apīti nāsiddhiḥ | sapakṣe bhāvān na virodho vyāpty-asiddher vā | atha vā, yo yaḥ santānaḥ sa svādikaraṇa eva saṃskāre saṃskāre phala-dāna-yogyo yathā karpāsa-santānaḥ, santānaś cāyaṃ citta-santāna iti pūrva-vat || 

[73,9] smṛtyādi-phalāpekṣayā 'py ayam eva nyāyaḥ | yadi santāna-dvāreṇāyaṃ vyavasthā, tadā vidyāyoni-saṃbandha-prasiddhe 'pi santāne prasaṃgaḥ | tato guruṇānubhūtādau śiṣyasya smṛty-ādiḥ syāt, evaṃ pitur-anubhavādau putrasya bhavet | naitādṛśaḥ santāno 'tra vivakṣitaḥ upādānopādeya-bhūta-hetu-phala-paramparā-rūpaḥ | kiṃ punar upādānopādeyalakṣaṇam | ekādhāratāniyamo 'sati vicāra-kāraṇe, vicāre 'pi tad-yogyatāniyamaḥ | vicitrā hi kārya-kāraṇa-paramparopapāditā pūrvam, tatraivaṃ lakṣaṇā paramparā santāna ucyata ity api sūcitam eva | na caivaṃ guru-śiṣya-cetasoḥ pitā-putra-manasor vā astīti nātiprasaṅga-doṣo Nyāyabhūṣaṇīyaḥ | santānopādāna-vyavasthyor vānyonyāśraya-doṣaḥ, upādāna-vyavasthāyās tad nāśrayatva-pratipādanāt |

[73,18] atha vā abhrānta-(30a)saṃmataikāvasāyaḥ prakṛti-vikriye ubhau hetu-phalasyopādānopādeyalakṣaṇam | hetu-phala-santatau idam upādānam idam upādeyam iti pratyabhijñā-pratyayena lakṣitaṃ veditavyam | visabhāgotpattau tu prakṛtir-upādānasya vikṛtir upādeyasya lakṣaṇaṃ svabhāva eva | prakṛti-vikṛtitvaṃ vā lakṣaṇam iti bhāva-pradhāno nirdeśaḥ, kāṣṭhayūpa-vat kāṣṭhāṅgāra-vac ca | anekotpattāv api bhinnā eva bhāgā upādānam | yathā dhūme uṣmādīnām aṅgārāṇām, buddhāv apy eka-puruṣa-prajñaptir ekāvasāyaḥ | asti ca viṣayoparāgaṃ vivecya caitanyamātram āmṛśata eka-puruṣābhimatāyāṃ santatau saiveyaṃ buddhir ity avasāyaḥ | te punar atrāśeṣa-svarūpānanukārāt, anukāra-saṃbhave 'pi stabāntara-vad ekāvasāyo bhrānta iti na pitā-putrādāv upādānādi-vyavasthā | tad evaṃ upādānādilakṣaṇam anapekṣya tādṛk-santatau upādānādi-vyavasthāyāṃ kṛtāyāṃ kīdṛśe santāne āhitā karma-vāsaneti jijñāsāyāṃ yatropādānādi-vyavastheti bhaṇitau na doṣaḥ |

[74,4] yat punar ayam evāha | na, sambandha-viśeṣābhāve kāraṇa-mātra-viśeṣād upādānetara-vibhāgānupapatteḥ, yathāsmākaṃ janakatvāviśeṣe 'pi samavāyy-asamavāyi-nimitta-kāraṇa-vibhāgaḥ saṃbandha-viśeṣāt, na tathā tava kāraṇānām upādānetara-vibhāgaṃ paśyāma iti | 
etad api dūṣitam eva, kāraṇatva-sāmānye 'pi kāryāpekṣayā vibhāgasya darśitatvāt | kārya-kāraṇayor anyonya-viśeṣānapekṣaṇe hi saṃbandha-dvāreṇāpi vyavasthādausthyam āpāditam | na ca samavāyaḥ kṣama ity api leśena sūcitam eva | tasmān na saṃskāra-santānayor dūṣaṇaṃ kiñcit |

[74,11] yady api cātra śloke karma-vāsanā-śabdaḥ prayukto na cāsyārthaḥ karpāsam anveti, tathāpi vāsanārtho 'bhisaṃskāras tāvad anvetīti sa eva hetuḥ sūcito grāhyaḥ | atha vā karma-śabdenāpi kriyā | yatra santāne yayā kayācit kriyayā kṛto 'bhisaṃskāra ity arthaḥ | etena vyāpti-pradarśanam, pakṣa-dharmas tu prastāvād boddhavyaḥ | tataḥ kārya-kāraṇa-bhāvaṃ sākṣāt tataḥ kārya-kāraṇa-bhāvaṃ sākṣāt smṛtau pratipādakam ādāya yad uktaṃ tat-sarvaṃ viplutam, kārya-kāraṇa-bhāvāśraya-viśeṣānvayinī tu smṛtir ity anavadyam |
yat punar asya sādhanaṃ na pūrva-buddhyānubhūte 'rthe uttara-buddhīnāṃ smṛtir bhavaty anyatvāt, santānāntarabuddhivad iti, tatrottara-buddhīnāṃ dharmiṇīnāṃ bhinna-smṛtirūpabuddhisambandho niṣidhyata uta smṛti-rūpatvam eva tāsāṃ vāryate, atha smṛtyā phala-vaty astā na bhavatīti pratipādyate | prathama-pakṣas tāvad ayuktaḥ | na hy smṛtir anyā ca smṛti-matī matir iṣyate asmābhir yan niṣedhaḥ syāt, api tu smṛti-rūpaiva sā matir iti | 
athāśvasya smarato gavekṣaṇa-kāle tad-darśanaṃ smṛtimad bhavatīti cet |
tat kiṃ tad-avasthāyā eva smṛtter niṣedho (30b) vivakṣitaḥ | kevalā tu yadi smṛtir bhavati tadā bhavatu | naivaṃ cet | kim anena tarhi uttara-buddhīnām iti sahacāra-nirdeśena | 
athānumānārthaṃ dharmi-nirdeśa eva iti cet | na, prakṛtābhimata-sākalya-siddheḥ sarvathottara-kālaṃ smṛti-niṣedhasyeṣṭatvāt pakṣaika-deśāsiddhiḥ sādhanasya | 

[75,1] athāśakti-darśāyāṃ kevala-smṛti-kāle niṣedho neṣṭa eva | tarhi vinātmānam uttarakālaṃ smṛti-saṃbhave buddhy-antara-sahacāra-kālena kim aparāddhaṃ yat tatraiva niṣedhaḥ | nāpi vyāpti-viṣaye kiñcid asti bādhakam |
dvitīya-pakṣe tu uttara-buddhīnāṃ smṛtitva-niṣedhe kim anubhavasyaiva smṛtitvam atha pūrva-buddhīnām | sarvathā niṣedhe tu kiṃ viśeṣa-nirdeśeneti pūrva-vat |

[75,6] tṛtīye tu vikalpe evam eva viśeṣa-nirdeśa-vaiyarthyaṃ samarthanīyam | atha viśeṣa-nirdeśasyopalakṣaṇatvāt sarvaivānubhavād anyā buddhir na smṛti-rūpā, nāpi smṛtim utpādayati ity abhimatam | anubhavasya na hi tathātvaṃ niṣiddham, tato 'nubhavaḥ smṛti-rūpaḥ smṛtiṃ cotpādayatīty ubhayam apy aniṣṭam āsaktam | anyathā 'nubhavād anyatayā viśeṣaṇam anarthakam | anarthakam evāstu, sarveṣām eva jñānānāṃ tadāpy anubhavād anyatvaṃ hetuḥ pakṣaika-deśāsiddhaḥ, anubhavasyaiva tad-anyathābhāvāt | 
athottara-grahaṇaṃ vivāda-padatvena na tv anya-vyavacchedena, anyāsāṃ tu buddhīnāṃ bauddhenāpi smṛti-bhāvāniṣṭeḥ | tathāpi tṛtīya-pakṣe nedam uttaram, anubhavasyāpi vivāda-padatvāt | nairātmya-pakṣe hy anubhavo 'pi sākṣāt smṛtim utpādayatīty aniṣṭam eva bhavataḥ | bauddhasya punar iṣṭam | tad ayam anubhavasya smṛti-janakatvaṃ na svīkartuṃ śakto 'priyatvāt, na parihartum, hetoḥ pakṣaika-deśāsiddher iti |

[75,16] astu caivam ubhaya-pakṣe 'pi tu vyāptir na śakyā | tathā hi yasyā uttara-buddheḥ smṛtitvaṃ smṛti-janakatvaṃ veṣyate, tasyā yadi tad ubhaya-prāptav anubhavād anyatva-hānir upapādayituṃ pāryate na paryavasyatu vyāptis tad anyatvasya tad-ubhaya-niṣedhena | na caivaṃ śakyam | anubhavād anyatva-hānāv anubhavatvam eva, tac ca kathaṃ smṛtitve vaktum śakyam | smṛti-janakatve ca tad ucyamānam anubhavasya smaraṇa-hetutvam anapīya na viśramyati | pratibandha-siddhau hi prasaṅga-saṅgatiḥ | evam uttara-kāla-bhāvitvādayo 'pi nāśaṅkyāḥ, śakya-pratīkaratvāt tad-vad eva | anekāntas tu hetu-doṣo vyāpter abhāvāt | tasmād yadi codya-cuñcutāyāṃ bharas tadaivaṃ brūyāḥ |
anubhava-mātrāt karma-mātrād vā smaraṇa-bhogādi janyaṃ cet | bhinna-santāne 'pi janma-prasaṅgaḥ, na cābhimate 'pi | yad yenāviśiṣṭa-sāmarthyāsāmarthyaṃ tat tenāviśiṣṭa-phalāphalatvam, yathā bījorvī-jala-jvalana-pavanādi-sāmagrī-dvayam | aviśiṣṭa-sāmarthyāsāmarthyṃ ca santāna-dvayam anubhavād apīti svabhāvahetuḥ | atra ca siddhiḥ yasminn eva hi ity-ādinā darśitaiva, karma-vāsanā (31a) ity-ādinā karpāsa-vat saṃskāra-viśeṣasya vyaktam uktatvāt | yathā prathamaṃ prathitam asmābhiḥ | evam anubhavāt smṛtir iti samāna-nyāyam |

[76,5] atha vā pūrvokta-hetāv ayaṃ paryanuyogaḥ, kim anubhava-smaraṇāder eva paramparayā hetu-phala-saṃmatasyāyaṃ nyāyo 'nyatvān na jananam iti, athānyasyāpi yadi tāvat prakṛtasyaivāyaṃ yautuka-labdho nyāyaḥ tadā yuktiḥ kācid abhidīyatām, yataḥ sāmānya-siddhaṃ kramam-atikramyāyam atra viśeṣo gamyeta | santānāntarare 'darśanād iti cet | yad viśeṣa-paramparayā jananam anyatve tad abhāve tad adarśanaṃ bhavet, yathārakta-bīja-karpāse rāgādarśanam | na ca tāvatā sarvatrājananam iti śakyam ||
dvitīya-pakṣe tv asiddher udbhāvanam etat | rakte bīje 'nyasyāpi tat-santāna-bhuvaḥ puṣpasya phalasya vā tat-phala-rāga-darśanāt | yat punaḥ kārya-kāraṇa-bhāvena smṛtim āśaṅkya nānātvasyāvañcanād ity uktam, atrāpi trapā tapasvinī ekataḥ kṣiptā tad-vacanena, yadi saṃskṛta-karpāse kāryaṃ vāryeta sarvaṃ śobhate | tad ayaṃ sāmānya-siddho nyāyaḥ | pṛthaktve 'pi viśeṣāntarāpekṣaṃ phalam ekatra santāne bhavati nānyatreti prakṛte 'pi vārayitum aśakyaḥ | ślokena cānena sādhanaṃ dūṣaṇaṃ vā saṃpāditam ity āstāṃ tāvat | tat siddham avasthitaikābhāve 'py anubhava-bhāvita-santāna-saṃskāreṇa smaraṇam | na ca pratyakṣeṇānubhava-smaraṇayoḥ kvacid ekādharatvaṃ dṛṣṭam | 

[76,19] yad apy atroktam, na, dṛṣṭatvāt | tathā hi pūrvaṃ yam artham evānubhūtavān ahaṃ tam etarhi smarāmi, yo 'ham anubhavitā so 'haṃ smarteti anubhavasmaraṇayor abhinnādhāratvaṃ liṅgasambandhasmṛtyanapekṣam āptopadeśānapekṣaṃ ca niścinoti | na ceyaṃ bhrāntir visaṃvādābhāvāt | sukhāder api pratyakṣatvam apahnavāno nākṣajena pratibodhayitavyaḥ | tathā cānusandhānecchādveṣādīnām apy ekakāraṇatvaṃ pratyakṣato gṛhyate, yam aham adrākṣaṃ tam ahaṃ paśyāmīti | taṃ dṛṣṭvāham icchāmi dveṣmi vā | tam icchan dviṣan vā prayate | yatamāno'haṃ tam arthaṃ prāpya sukhī duḥkhī vā saṃvṛtto 'smīti | tad evam aham ity etasmin jñāne yo 'rthaś ca kāsti tadadhikaraṇaḥ smṛtyanusandhānecchādayaḥ pratyakṣataḥ pratibhāntīty ataḥ pratyakṣeṇātmā gṛhyate | na hy aham iti jñānaṃ sandigdhaṃ bhrāntaṃ vā | nāpi laiṅgikaṃ śabdaṃ veti | tad api mithiyāparitoṣamātram | tathā hi vikalpas tāvad ayam asty aham eva draṣṭā smartā ceti | na ca sarvo vikalpa āśvāsaviṣayaḥ | tathā cāyaṃ caturdhā darśitaḥ Trilocanenāpi | 

[77,5] tatra pratyakṣapṛṣṭhabhāvī tāvan na bhavati, pratyakṣāntarasya tadgrāhakasya svayam apy anaṅgīkārāt, yasyāyaṃ pṛṣṭhavī varṇyeta | laiṅgikatvam api svayam eva nirastam | tad yadi avastukaḥ sandigdha-vastuko vā bhavan bhavatā pramāṇī-kriyate, kasya kiyatī kṣitiḥ |
athaibhyo bhinnaḥ pañcamo 'yaṃ pratyakṣa iṣyate | sarvasya tarhi svābhimate pramāṇa-virahiṇi viṣaye sulabha eva nyāyaḥ (31b) iti na kvacit siddhipratibandhaḥ | 
saṃvedena viśeṣaiti cet | 
sa punaḥ saṃvādo 'rthakriyāprāptiḥ pramāṇāntaravṛttir vā syād iti nirūpita-prāyam | pramāṇāntarabhāve ca tad evāstu kim anena | arthakriyā ca nāvasthita-sādhyā kācin niścitā, sarvasyā buddhiśarīrābhyāṃ siddheḥ | nāpi tad-atirikta-gocaro 'haṃ pratyayaḥ | yathā hi so 'yaṃ caitra ity atra caitra-śarīre eva upādhy-avasthā-kṛtaṃ bhedam avigaṇayya pūrvāpara-kālayor ekatvena pratyabhijñāyete, tathā aham eva draṣṭā smartā cety anenāpi pratyayena | kevalam ayaṃ buddhidvārakaḥ samudāya-vyapadeśaḥ, yathā yo 'haṃ mūrkha āsaṃ sa piṇḍato 'smīti | kaścit punar deha-dvāreṇa vyapadeśo yathā gauraḥ pīno vā 'ham iti eka-deśena samudāya-vyapadeśasya prasiddhatvāt | kaścit punar ubhaya-dvārako yathā mayā rājyaṃ kṛtaṃ mama durgatir ity-ādi yathāyatham ūhyam | sukha-duḥkhecchā-dveṣa-prayatna-dharmādharma-dvārakā api buddhikārakā eva vyapadeśāḥ, ahaṃ sukhī yāvad ahaṃ dhārmika iti buddhivyatirekābhāvāt teṣām | mukhaṃ śarīraṃ vā 'syāstīti bheda-nirdeśo 'pi samudāyaika-deśa-bheda-vivakṣayā, yathā vṛkṣasya śākhā | ata eva mukham aham iti iti na bhavati |

[77,22] kathaṃ tarhi mama mati-mūrtī iti yathā śilā-putrakasya śarīram | tarhi buddhiśarīre ity api syāt, śilā-putrakaḥ śarīraṃ rāhoḥ śira ity apy kiṃ dṛṣṭam | yathā ca tatraiva dvitīyātmābhāve 'pi mamātmeti vyavahāras tathā samānaṃ prathamātmābhāve 'pi mama buddhidehāv iti | yathā ca nāham ātmeti tathā nāhaṃ buddhiśarīre iti | aham ātmety ukatārthatvān na prayogārham iti cet | evam evāhaṃ buddhiśarīre ity uktārtham | na ceṣṭā-mātra-parādhīneṣu dhvaniṣu nirbandho budhānām ity āstāṃ tāvat | 
tad ayam asmac chabdo vaktuḥ para-niṣedha-paraḥ, na tu mati-vigrahau vihāya vastv-nantara-paraḥ | tayoś ca buddhivigrahayor bhūta-bhāviṣyator api vartamānena ekādhyavasāyān mayaiva dṛṣṭaṃ mayaiva spṛṣṭaṃ smṛtaṃ ceti prayujyate | tasmāt so 'yaṃ caitra iti-vad ubhaya-puñjasya pūrvāpara-kālayor ekatāropa-mātram etat, nārthāntarollekhaḥ | 
caitro 'py ātmaiva pratyabhijñāyata iti cet | 
na, adṛṣṭe pratyabhijñānābhāvāt, buddhivigrahāv eva hi dṛṣṭau | yady api ca para-buddhir anumeyā tathāpi atyantābhyāsād asyām adhyakṣa-vad vyavahāra-darśanān na doṣaḥ | mitrāmitrayor darśana-mātrād eva hi tad-anurūpānuṣṭhānam upalabdham | na ca tatra liṅga-rūpānusaraṇādi-parilambho 'sti | nāpi kalevara-mātra-pratipattau tādṛg-anuṣṭhānam, mṛta-mūrtāv api prasaṅgāt | sarva-śarīra-vyāpāra-prayojakatayā ca janmanaḥ prabhṛti buddher ātmani darśanam eva paratrāpi tat-sahacārābhyāsa-bījaṃ satataṃ sannihitam asti | na caivam ātmano darśanam abhyāsabījam asti, (32a) sarvavyāpārasya śarīracaitanyābhyām eva paryavasānāt | 
tasmāc caitra-śabda-gocarau citta-kāyāv eva so 'yam iti pratyabhijñāyete | tathāsmāc chabda-viṣayayos tayor eva pratyabhijñāna-mātram etan mayā dṛṣṭaṃ mayā smṛtam iti | mayā kṛtaṃ mayā mokṣyata ity api ekatvādhyavasāya-mātraṃ tayor eva | tad atra pakṣe pratyakṣā-pṛṣṭha-bhāvī vikalpo 'yam āśvāsa-viṣayaḥ, sattā-mātre ekatve pūrva-para-kṣaṇānām avastukaḥ, atirikta-viṣayatve tu sphuraty apy arthe alīkānalīka-śaṅkā-saṃkarāt sandigdha-vastukaḥ kathaṃ pratyakṣa-siddhatām ātmanaḥ prayojayet |

[78,19] yac cānenāpy udghuṣyate, abhinna-saṃbandhina icchādi-bheda mametyaka-pratisandhāna-viṣayatvād eka-nartakī-pratisandhāna-viṣayā iva prekṣakā ity anumānam | tad apy atitala-hṛdayatāmeva dyotayati | na hi nartakī tattvata eka-rūpā kācit, caitanyādhiṣṭhitaparamāṇusamūhamātratvāt | vyavahārasiddham ekatvam upādāya dṛṣṭāntasiddhau dārṣṭāntike 'pi vyavahārasiddhaṃ kena vāryata iti | na ca sarvātmanā dṛṣṭānta iti cet |
satyam etat | tāttvikaṃ punar ekatvaṃ kasya sāmarthyena sāmarthyatām, dṛṣṭānte tad anvaya-darśanāt tena vyāpty asiddheḥ | dṛṣṭānta-dṛṣṭenāpi hi pramāṇa-balāvalambinī vyāptiḥ siddhyati | adṛṣṭena tu tat-siddhi-śaṅkāpi nāsti | tasmān na sarvātmanā sādhāraṇo dṛṣṭānta iti vārtāyām api sādhya-sādhanābhyāṃ sādhāraṇas tāvad avaśya-kartavyaḥ | na hi vyāpti-pradarśanād anyo dṛṣṭāntasya arthaḥ, na cānupadarśitena dṛṣṭānte sādhyena vyāpti-sādhanam ādarśitaṃ bhavati | na caikāvayavisiddhyā sādhyaśūnyatāparihāro hāri | śarīra-buddhyādi-rāśitayā nartakyā 'vayavitvābhāvāt | śarīrāpekṣayā tv avayavidūṣaṇam eva jāgarti | ātmāpekṣāyāṃ tu so 'dyāpi na sidhyati, viparyaya-bādhakābhāvāc ca nānekānta-śāntiḥ | mameti pratisandhānaṃ hi vikalpatayā anādy-avidyā-vaśād api pratyabhijñāna-vat saṃbhavat katham eka-saṃbandhādhīnatāṃ svīkuryād iti |

[79,9] tad evaṃ yathā smṛti karma-phala-saṃbandhādikam aśeṣam avasthā-tāram antareṇāpi na vipattim āsādayati kṣaṇika-vādinaḥ, tathā kārya-kāraṇa-bhāva-buddhir apīti na sādhāraṇānekānta-śaṅkākalaṅkaḥ |
śaṃkaras tu vācāṭatayā kim api nāṭayati | tathā hi, kadācid upalambha-pūrvakā dhūma-buddhiḥ tejaṛ-kāryam idaṃ kapota-kaṇṭha-dhūsaraṃ vastv iti niścayam utpādayati, kadācit tad ubhayopalambha-pūrvakas anupalambhaḥ | anupalambho 'pi pratiyogi-vastūpalambha-svabhāvatayā adhyakṣa-rūpa eva anvayaḥ punar anupalabdhi-niṣṭhāyāṃ vihita iti tatraivāvadhāryaḥ | anvaya-vyatireka-grāhaka-pratyakṣānupalambha-nītir api trika-pañcaka-cintāyāṃ darśitety āstāṃ tāvat |

[79,17] prakṛtaṃ tu brūmaḥ | ubhayathāpi krama-bhāvinīṣu buddhiṣu (32b) pūrva-pūrvayā saṃskāra-viśeṣādhānād antimā buddhir etasyedaṃ kāryam iti matim utpādayituṃ pūrva-van nirvahatīti nāvasthitasyānurodhaḥ pratisandhātuḥ | 
yat punar uktam, vyatireko manorathasyāpy aviṣaya iti, tad atisahāsam | na hi yad eva pratyakṣaṃ vastu-grāhi vastu-dvaya-nivṛttau tad eva tayor vyatirekam api gṛhṇātīti ucyate, kiṃ tu tad viviktapratiyogi-vastūpalambha-svabhāvaṃ pratyakṣāntaram eva | tato yad uktaṃ tac ca nāsti tena ca pratipattir iti na nyāyyam iti kvopayujyate | na caivaṃ svasaṃvitti-vādopalambha-saṃgatiḥ | yad apy uktaṃ pūrvottarayoḥ kṣaṇayoḥ saṃvittī, tābhyāṃ vāsanā, tayā hetu-phalādhyavasāyī vikalpa iti cet |

[80,1] tat kim idānīṃ yat kiñcid āśaṅkitena vaktavyam ity evaṃ vidhir anuṣṭhīyate bhavatā | vikalpo hi gṛhītānusandhānam atad-rūpa-samaropo vā syāt | na tāvat pūrvaḥ pakṣaḥ, adṛṣṭānvaya-vyatirekasya purṣasya hetu-phala-bhāvāgrahe 'nusandhānapratyayahetor vāsanāviśeṣasyaivānupapatteḥ | agṛhītasya cānusandhāne 'tiprasaṅgād iti |
tad etan na samīcīnam ālocitam | yato hetu-phala-bhūta-pūrvottara-kṣaṇayor anubhavena kramiṇāpi svarūpa-sākṣāt-karaṇāt hetu-phalatve gṛhīte eva, kevalaṃ hetu-kāle phalābhāvāt tad-viṣaya-sāmarthya-grahaṇe 'pi phalādarśanāt tad-avasāya evāpravṛttaḥ kārya-darśane pravartate | tathā phalāvalokane 'pi tat-kāryatā gṛhītaiva vikalpenānusandhīyata iti gṛhītānusandhāna-rūpa evāyaṃ vikalpaḥ anvaya-vyatireka-grahaṇaṃ ca pratyakṣānupalambhābhyāṃ pratipāditam iti yat-kiñcid etat |
etena tad api pratyuktam, yad uktaṃ na cādṛṣṭānvaya-vyatirekasya hetu-phala-bhāvo vāsanāyāṃ vāsanā-hetau ca sidhyati | tatrāpi paryanuyogasyāviśeṣād anavastheti |

[80,13] anvaya-vyatireka-darśanaṃ hi prastuta-viṣayaṃ tāvad upapāditam eva | vāsanā-vikalpayor anvaya-vyatireka-siddhir adhyakṣānupalambheṣv antimād evānusandhānavikalpapravṛtteḥ, ekākinaḥ pratyakṣād anupalambhād vā pravṛtty-abhāvāt, śakti-svabhāvatvād vāsanāyāḥ kāryam antareṇa vyavasthānupapatteḥ | tathā vyavasthitāyāś ca tasyāḥ sva-hetunānubhavenāpi sahānvaya-vyatireka-siddhiḥ kāryānvaya-vyatireka-dvāreṇaiva | na cādyaṃ codyam, yāvan nānusandhāna-vikalpaḥ tāvan na vāsanāyāṃ vāsanā-hetau vānvaya-vyatireka-siddhiḥ, yāvac ca na vāsanāyāṃ vāsanā-hetau vānvaya-vyatireka-siddhis tāvan nānusandhāna-vikalpa iti | na hy anusandhāna-vikalpo vāsanāyāṃ vāsanā-hetau vānvaya-vyatireka-niścayam apekṣate, api tv anubhaya-vāsanayor anvaya-vyatireka-vatyoḥ sva-santāne sattā-mātram, tad-anvaya-vyatireka-niścayas tv anusandhāna-vikalpam apekṣata eva | tatra yathā dahanendhana(33a)vikārānvaya-vyatireka-niścayānapekṣas tad-apekṣaṇīyo dhūma iti netaretarāśrayas tathā prastute 'pīty alaṃ bahu-bhāṣitayā |
atad-rūpa-samāropa-pakṣe tu dūṣaṇa-prasaṅgāgatam aprastutatayā tad-anaṅgī-kāreṇāvadhīritaṃ tāvat | tasmād avyākulā kārya-kāraṇa-bhāva-pratītir asthiratva iti sthitam ||

[81,1] tat-sthitau ca krama-pratītir anivāritā, asmin satīdam asmād upajātam iti pratīteḥ kramāvasāya-nāntarīyakatvāt | anyathā siddha-sādhya-vibhakti-prayogasya viṣaya-niyamānupapatteḥ | yasmād dhetu-phalayor vā krama-pratītiḥ phalayor veti na kaścid viśeṣaḥ kramāpekṣayā | yaugapadye śaṅkāpi nāsti, eka-kālikānekāvalokanānantaram eva sakṛd imāni jātānīti vikalpasya baujād ivāṅkurasyotpatteḥ | na hi tad-aneka-kāryodaya-grahaṇa-kṛtaḥ kaścid aparādho virodho kṣaṇikatāyāḥ | kramika-darśane hi sthirāpekṣayā syād apy anusandhānāyāpātataḥ, sakṛd-darśane tu kiṃ sthireṇa | 

[81,7] evaṃ tu syāt, sakṛd-darśane 'nantaram api smartānyaḥ prāpnotīti, tac ca parihṛtaṃ prāk | tad eva vā vācyam astu, kim avraṇ-kaṇṭūyāsthānīyena sākāra-vedana-dūṣaṇodgīraṇena aprastutatvāt | grahaṇaṃ cet | asti sakṛd anekasya sākāreṇa nirākāreṇa vā jñānena bhaviṣyati, kim idānīm eva sakalatattvaniṣṭhāyā anuṣṭhānam | yadi tu sakṛj jāyamānāneka-grahaṇam eva nāstīty abhimatam, tadā yathā sākāra-nirākaraṇaṃ tathā nirākārasyāpy astu | anyathā tenaiva grahaṇam āśaṅkyeta | kiṃ cāneka-grahaṇābhāvo 'pi sakṛt katham abhimataḥ | kiṃ sakṛd aneka-saṃbhavābhāvāt grahaṇa-prakārāsaṃbhavād vā |

[81,15] prathama-kalpe tāvat kathaṃ pradīpasya varti-vikārāndhakāra-kṣayādaya[ṛ] tadā kriyante svayam api | asmākaṃ punar evaṃ sati prayāsa-lāghavam eva na kṣatiḥ, nitye krama-dūṣaṇenaiva sādhya-siddheḥ |
dvitīye tu aneka-sambhava-vyavahāraḥ kiṃ kṛto 'stu | anumāna-kṛto 'stu | kiṃ tad-anumānam iti pṛṣṭo yadi vyākaroṣi tadānumāna-siddham eva yaugapadyaṃ krama-sahāyam arthakriyā-vyāpakam astu, kathaṃ prakṛti-viraha-doṣaḥ | atha na vyākaroṣi, tāvataiva heto 'si | yugapad aneka-graha-nigrahe ca varam antaṛkaraṇasya manaso yugapad anekatra pravṛtty-asaṃbhava eva pratipadyatām, kim anena

[81,23] athānekākārāneka-saṃvedana-saṃkalayitā eka eṣitavya iti matiḥ | tataḥ kim sthira-svīkāro hi kramavān naḥ saṃprati pīṭayati, anyathā tu vādāntarāvatāra eṣaḥ | tad-vat krame 'pi saṃkalayitā sidhyatīti cet 
tad api yadi sākāra-nāntarīyakaṃ grahaṇam iti pramāṇa-siddhaṃ syāt tadā sidhyet, anyathopagama-mātrasya sukara-tyāgatvād anākāra-svīkāreṇa nirvahet paraḥ | na (33b) cākāra-sādhana-yatno 'sti, viṣayasyaiva tad-ākāratvaṃ samarthitaṃ syād iti tan nirapekṣam akṣaraṃ vā katham āvakṣīta | na cātra pratisandhātur asthiratvāvirodhinaḥ svīkāre 'pi krame 'vaśyaṃ svīkāraḥ, yathā bhinna-deśam abhinna-svabhāvasya kārya-karaṇam icchann api na bhinna-kālam icchati | tasmāt krame pratisandhātṛ-svīkārārtham anya eva prakāra āśrayaṇīyaḥ | tataḥ kim anena | tasmāt kathañcit gaṇṭollāsaḥ kartavya ity evaṃ vidhim anuṣṭhito 'nena | na cedānīm ākāra-dūṣaṇa-pratividher avasara itinedaṃ pratiṣidhyata iti ||
nanu tathāpi, 

matiḥ sākārā cen na ca bhidi mitho vedana-mataḥ
sphurty ekaivāsau tad iha na virodhaḥ prabhavati |
ataḥ śaktāśakto 'py abhid iti nirastā kṣaṇikatāna
vācyo doṣaś cāvayavini na vā sākṛti-ayaḥ ||

nanv ata evoktaṃ nāyaṃ tat-pratividher avasara iti | na hi tad-asiddhir avayavisiddhir vā bādhikāsmākam |

nityatrayānugamanādiguṇe kāntaḥ
 	sautrāntikasya samayo 'pi na bādhito 'ṃśe |
no cen na pudgalanirākaraṇena bauddha-
        siddhāntabādhakṛta eva kṛtāparādhaḥ ||

tasmāt,

dhiyaḥ sākāratvaṃ yadi mama ya evaiṣa samayo 
bhaved duṣṭo mānābhyupanata-hatiḥ syāt katham iva |
pramā-siddhaṃ tac ced bha[va] tu dhiya evaiṣa samayo 
bahiś citre 'py eka-sthitir iti viluptaṃ khalu bahiḥ ||

[83,1] arthakriyā-bheda-nāntarīyako hy ākāra-bhedaḥ padārtheṣu | tatra yady ākāra-bhede 'pi nārthakriyā-bhedaḥ, hanta pratibhāsa-mātra-bhedān nātiriktaṃ kiñcid iti bāhya-padārthāpalāpa eva prasaktaḥ | tad avaśyam anena bāhya-vastuna ākāra-bhedād bheda eva svīkartavyo, buddhir bhidyatāṃ mā vā | na hi sama-kakṣatāpi dhiyo 'dhigantum alam | anyathā svasaṃvedanam anya-prakāśanaṃ ca bāhyasyāpi prasajyamānaṃ grāhya-grāhaka-bhāvam eva viplāvayet | tad yadi pramāṇa-siddhaṃ buddher ekatvaṃ citrākārāyās tasyā evāstu, bāhyaṃ tu bhinnākāraṃ bhinnam eva | 
bāhyam api bhinnākāraṃ kathaṃ bhinnam iti cet | bhavatu tri-bhuvanam ekam eva vastu kim asmākaṃ kṣīṇam | pṛthag-artha-karma-niyogādy-abhāve tu na gandharva-nagarādi-vat pratibhāsa-mātratāṃ atiśayītety uktam | kvacid ekatā kvacid bheda iti vibhāgasyāpi naiṣa prastāvaḥ |

[83,10] atha buddher apy ekatvaṃ samaya-mātraṃ na pramāṇa-siddham | tadā[nīṃ] bādha-virodhī samaya iti sa eva duṣyatu, pramāṇopanītas tu prastuto vastu-bhedaḥ paraspara-virodhāt kathaṃ tyājyaḥ |

[83,13] kiṃ ca,

hato hetur vaktur yadi samayam āśritya samaye
tavāstu eṣa śreyān-atha samaya-cintā pravadituḥ | 
na vai śāstre sthitvā vacanam iti vaktuś ca samayaḥ 
pramā-siddhau rūpair anumiti-vidhau nāgama-guṇaḥ ||

api ca na virodha-mātraṃ bhedam asmākaṃ, kiṃ tu śaktāśaktatvena | tac cāvaśyaṃ (34a) svīkāryam, anyathā sādhana-dūṣaṇa-samarthānusaraṇa-visaraṇāt paryavasito vāda iti kim apareṇa | tasmāc chakty-aśakti-dvāreṇa bheda duṣpariharaḥ | tato virodha-mātrasya bheda-vyabhicāre 'pi prakṛta-viśeṣasya na vyabhicāraḥ, vastu-mātrasya vahni-vyabhicāre 'pi dhūmalakṣaṇa-vastv-avyabhicāra-vat |
nanu śaktāśaktatvenāpi bhedo virodhād eva sa ca vyabhicārīti cet | dhūmo 'pi vastutvād eva hetur gamako, vastutvaṃ ca vyabhicārīti samānam | tasmād vastutvād eva dahanasya gamako dhūma iti na vastutvaṃ parihṛtyety arthaḥ | na tu yāvad vastu tāvad gamakam | evaṃ śaktāśaktatvaṃ virodhād eva bheda-sādhanam iti na virodhaṃ vidhūyety arthaḥ | na tu yāvad virodhas tāvad bheda-sādhakaḥ | āha ca: virodaś ced bhedaṃ vyabhicarati bheda-pratipade viśiṣṭo 'sāv iṣṭaḥ prabhavati ca śaktetaratayā |

aśakte sāmānye yadi ca viśeṣe 'pi balavān
na dhūmād agny-āśā vyabhicarati yad vastu śikhinam ||
virodhād evālaṃ bala-vad abalatvaṃ yadi
bhide na vastutvaṃ hitvā hutabhuji sa dhūmo 'pi balavān |
atho vahniṃ vastu vyabhicaratu bhedo 'sya tu balī 
pramā-siddhāpattiḥ prakṛta-viṣaye 'py eṣa samayaḥ ||

[84,13] abhede hi śaktāśaktayoḥ sakalam ākūlam trai-lokyam apravṛtti-nivṛttikam āsaktam iti śaktetarayor virodho 'vaśyaṃ bheda-sādhaka eṣitavyaḥ, ākāra-dvāreṇa bhavatu mā vā | nanv ākāra-bhedo 'pi śakti-bheda-nānantarīka eveti kiṃ-kṛto vibhāgaḥ | satyam, bāhyeṣu tāvad evam eva, jalānalādiṣu tathaivopalabdheḥ | anyathā ca na bāhyaṃ nāma kiñcit pratibhāsa-mātrāvaśeṣāt | buddhes tv ākārā na tāvad dāha-gāhanādiṣv evopayogino, bāhya-kāryatvāt teṣām | yat punar avasāyādi-kāryaṃ tad apy ākārāntareṇa saha bhedābheda-vivādārūḍham eveti katham ekatraika-vyāpāro darśitaḥ | bhavatu vā kiñcid ekam api kāryam, tatrāpi kim apoddhāra-dvāreṇa ekākāra-vyāpāra-kalpanam atha bhedād eveti cintyam | na cāsmākaṃ citra-buddher ekānekatva-sādhane mirbandhaḥ, icchāpi sākāratā-mātre, kṣaṇabhaṅga-sādhane tu tasyāpi na kaścid anurodhaḥ |

anāntarīyake cārthe bādhite 'nyasya kā kṣatiḥ | (PV IV 47cd) 

[85,1] iti nyāyāt | tasmān nāpratīti-kṛto 'rtha-sāmarthyasya kramākramasya ca vyāpya-vyāpaka-bhāva-niścayaḥ | 
yat punar ucyate, yadi krameṇa vyāptam, tadā katham akrameṇa | athākrameṇa, na tarhi krameṇa | kramākramābhyāṃ vyāptam iti bruvatā vyāpter evābhāvaḥ pradarśito bhavati | sā hi vyāpyasya tatraiva bhāvo vyāpakasya tatra bhāva evety evaṃ rūpā, ubhayor vyāpakatvena svarūpaṃ jahāti | na hi bhavaty agnir dhūma-adhūmābhāvābhyāṃ vyāpta iti |
kim evaṃ vaktari vaktavyam | datto hi jalāñjaliramunā krameṇa sakalatārkikavartmani vartamānair ātmanā (34b) ca anena bahudhā dattasya vikalpya dūṣaṇarāśeḥ | api nāmaitat-prakārāṇāṃ dūṣaṇenāsattāpratipādanāt tat-prameyam asat syād iti vikalpya dūṣaṇāni pratīyante, tat-prakārair avyāptau ca dūṣyaprameyasya teṣām abhāve 'pi nāsyābhāvaniyama iti dūṣaṇābhidhāne 'pi prāg iva saṃśayaḥ, tad alam upanyāsena | tat-prakārāṇām abhāve 'bhāva-niyame vā sa eva vyāpty artha iti kasya niṣedhaḥ | tathā ca santānasya vastutvam anicchan bhinno 'bhinno veti vikalpya dūṣaṇam ārabhate, tad ubhayābhāva-vibhāvane ca nirvṛṇvīteti na bhedābhedābhyāṃ vastu-vyāptim anaṅgī-kurvan nirvahati | evaṃ trayādi-vikalpeṣv apīti sthitam | tasmād ekaikenāvyāptiḥ, samudāyena tu vyāptir eveti nyāyaḥ | yathā yudhiṣṭhirādiṣv anyatamo 'bhavan pāṇḍava eva na bhavati | eka-nivṛttau hi tad-anyaprakāram āśrityāsīt tattvam | sarva-prakārābhāve tu kvāstām | ato niyama-vatī nivṛttir vyāptir eva |

[85,18] yad apy uktam, na hi bhavaty agnir dhūma-adhūmābhāvābhyāṃ vyāpta iti, tad api pāpīyaḥ | kramākramābhyāṃ hi kāryodaya-vyāpti-vādino rāśy-antara-virahavatā tad-dharma-dvayena vyāptiḥ prastutā, tat kvedam upayujyate | na hi kramākramāv iva kāryāṇāṃ vahner api dhūma-dhūmābhāvo dharmaḥ | svabhāva eva dharmiṇo dharma-śabda-vācyaḥ prakṛtaḥ | tad yadi dhūma-dhūmābhāvābhyām iti dhūmavattvādhūmavattvābhyām iti vivakṣitam, tadā kaḥ pratibandhaḥ pratibandha-bodhasya | na hi dahanas tad-avasthā-dvaya-virahitaḥ kvacid upapannaḥ |
atha yathā yathokta-dharmo nāntarīyakatvam agnes tathā parabhūte dhūme dhūmābhāva-śabda-vācye ca nścitam iti tābhyām api kathaṃ na vyāptir asya, sāmānyalakṣaṇasyākṣīṇatvāt asti hi dhūma-dhūmābhāvayor yatrābhāvas tatra vahner api, yatra ca vahnis tatra tayor anyatarasya saṃbhavaḥ dhūme sati hutāśana-prakārāṇām ivānyatamasyeti cet |

[86,3] yady eṣa nirbandhaḥ kas tāvad evaṃ doṣaḥ, aniṣṭi-mātrasyānaṅgatvāt | vyāptir hi vyāpya-saṃbhave vyāpaka-prabhedānyatama-saṃbhavāya vyāpakābhāvena niyamena vyāpya-nivṛtty-artham arthyamānā tad ubhaya-vyāpāra-vyabhicāra-śaṅkāyām eva duṣyati | tac ca nāsti kim aniṣṭi-mātreṇa bhavataḥ | kevalaṃ viśeṣalakṣaṇāyogāt na sākṣād dhūma-tad-abhāvābhyām analasya vyāptir abhidhīyate | tathā hi dahana-dhūmayor bhedān na tādātmyam, dhūmādibhāvābhāvābhyām asyānutpattiś ca na kārya-kāraṇa-bhāva iti dhūmavattvetarābhyām eva sva-gata-dharmābhyām āśraya-bhujo 'ñjasā vyāptiḥ | tad artha-svīkāra-dvārā tu dhūma-tad-abhāvābhyām apy abhidhīyamānā na doṣam āvahati | tad yadi bhavata īdṛśī vyāptir anabhimatā viparyayo vā 'bhimataḥ, astu | asmākaṃ tāvad ayam eva vyāpti-kramo vivakṣitaḥ, sa eva ca prakṛtopayogī, vipakṣād atyantaṃ hetorvyāvartanasamīhayā (35a) kramākramābhyām artha-śakteḥ vyāpti-vāda-prakramāt, tac caivem eva siddham ity alam etāvati skhalite nirbandhena | tad evaṃ kramākramābhām arthakriyā-vyāpti-siddhāv evārthakriyābhāvena kramākramābhāvasyāpi vyāpti-siddhiḥ, na hi vyāpya-vyāpakayos tadbhāvasiddhim uddhūya vyāpyābhāvena vyāpakābhāvasya vyāptāv upāyāntaram astīti nānekāntaḥ | prakṛta-vyāpakānupalambhasya vyāpti-siddhau ca na virodha-gandhaḥ, sapakṣe bhāvāc ca || 

[86,18] nāpy asiddhiḥ, nityasya sādhya-dharmiṇaḥ krama-yaugapadyābhāṃ virodha-siddheḥ | atra nyāyabhūṣaṇaḥ, yadi tāvad akṣaṇikāṇam asattvaṃ prasādhayitum abhipretaṃ, tadā kasyātra dharmitvam | tasyaiva dharmitve tasyaivābhāva-sādhanam ayuktam | na hy asati dharmiṇi hetoḥ pakṣadharmatvam | na cāsati pakṣa-dharmatve gamakatvam | tasmād asanto 'kṣaṇikā ity ayuktā pratijñā | atha santo 'kṣaṇikā na bhavatīti pratijñārthaḥ, tathāpi tasyāṃ kramākrama-virodhād ity asya kathaṃ pakṣa-dharmatvam iti | kiṃ cārthakriyā-śakter nityena saha virodho vyāpakānupalambhād eva mataḥ, vyāpakasya tu kramākramasya katham | api caivaṃ sattvam eva nityasya prasajyate | tathā ca sarvaḥ prayāso viphalaḥ |

[87,1] yad āha śaṃkaraḥ, virodha-siddham anusaratā virodhy api pratipattavyaḥ, tat-pratipatti-nāntarīyakatvād virodha-siddheḥ | yathā dahana-tuhinayoḥ, sāpekṣa-dhruva-bhāvayoś ca | pratiyogī cākṣaṇikaḥ pratīyamānaḥ kathaṃ bādhakoparodhenārthakriyā-kāritvaṃ jahāti, pratipatti-rūpārthakriyā-kāritvāt | atat-kāritve kathaṃ pratīyeta, ajanakasyāprameyatvād iti bāhyeṣu yathā-sāram etal likhitam |

[87,6] tathā ca nyāyabhūṣaṇaḥ, virodhy-apratītau virodhasya pratyetum aśakyatvāt, na hi dahana-tuhinayor anyatarāpratītau virodha-pratītir asti | kramākrama-virodhād akṣaṇikaṃ yadi pratīyate tataḥ katham asat, pratīti-rūpārthakriyā-kāritvāt | atat-kāritve kathaṃ pratīyate | na hi tvayārthāntaram ajanakaṃ pratīti-viṣayatveneṣṭam | athākṣaṇikaṃ naiva pratīyate, kathaṃ tasya kramākramābhyāṃ virodho 'vagamyata iti | tad evaṃ nityasya sarvathā 'bhāvāt pratīty-aviṣayatvāt āśrayāsiddhir vyāpakānupalambhasya | tathā svarūpāsiddhiś ca ||

[87,12] yad āha śaṃkaraḥ, atha krama-yaugapadyāyogād akṣaṇikābhāvaḥ sidhyati, sattātaḥ kṣaṇikam, evaṃ tarhi tasya pratipatti-janakatvāt tad avastham anaikāntikatvam arthakriyā-kāritvasya, tasyābhāve 'pi bhāvāt | vyāpakābhāvasiddhau hi vyāpyābhāvo 'nyaḥ pratipattavyo yathā agnyabhāve dhūmābhāvas toyādiḥ, vṛkṣābhāve śiṃśapābhāvas tad-rahito deśādiḥ | evaṃ krama-yaugapadyābhāve sāmarthyābhāvaś cānyaḥ pratipattavyaḥ, (35b) tad-asiddhāv aniścita-vyatirekeṇahetunā sādhya-siddher ayogāt | pratipattau tu vyāpya-vyāpaka-bhāvasya pratīti-rūpārthakriyā-kāritvam iti durnivāraḥ prasaṅga iti |
ata eva sapakṣe sattvam apy asya vaktum aśakyam | ākāśa-kuśeśayasya kramākramābhāvasyārthakriyā-śakty-abhāvasya ca pratīty-abhāvāt | pratītau sarveṣāṃ vastutvena mūla-hetoḥ pakṣa-sapakṣayor antarbhāva-prasaṅgāt | 

[87,22] yan nyāyabhūṣaṇaḥ, vyatireka-balenaivāsya gamakatvam iti cet | na, vaidharmya-dṛṣṭāntasyāpy abhāvāt | śaśaviṣāṇādir dṛṣṭānta iti cet | na, tasya pratipatty-aviṣayatvāt | na hi svarūpeṇāpi yan na pratīyate tat sādhya-sādhana-dharma-rahitaṃ pratipattuṃ śakyate, na cāpratipannasya dṛṣṭāntatvaṃ yuktam iti | kiṃ ca nityasyārtha-sāmarthyābhāvasādhanam asattāsādhanam etat tac ca sattāsādhanavan na trayīṃ doṣajātim atipatati | 

[88,1] tathā hi uktena krameṇa 

nāsiddhe bhāva-dharmo 'sti vyabhicāry ubhayāśrayaḥ | 
dharmo viruddho 'bhāvasya sā sattā sādhyate katham || [PV I 191; PVin III 63] 

iti śaṃkara-Nyāyabhūṣaṇau darśayataḥ | Trilocano 'pi tad eva prameya-jātam upaskurvann āha, krama-yaugapadya-rahitatvaṃ bādhakaṃ kim akṣaṇikānāṃ sādhyati, āhosvid vyatirekam artha-pratibandham | na tāvat pūrvo vikalpaḥ, ākāśa-kāla-dig-ātma-manasāṃ paramāṇūnāṃ ca rūpāsiddhau hetor āśrayāsiddher asiddhatvāt | so 'pi vyāpakānupalambho na trayīṃ doṣajātim atipatati | tatra krama-yaugapadya-rahitatvam abhāva-dharmo na sidhyaty āśrayāsiddher ity uktam | na hi kramayaugapadyarahitatvasya śaśaviṣāṇadharmatvaṃ prekṣāvantaḥ pratipadyante | kiṃ ca yāvat teṣām asattvaṃ pramāṇāntarān nāvagamyate tāvad abhāva-dharmatvaṃ na sidhyati, anyathā pakṣa-dharmatva-siddhau teṣām asattva-siddhiḥ, asatva-siddhau ca satyām abhāva-dharmatva-siddhir iti itaretarāśrayatvaṃ durnivāram | bhāva-dharmatve cāsya viruddhatvaṃ syāt, ubhaya-dharmatve cānaikāntikatvam, sattāyām iva so 'yam asattāyām api tulyaḥ prasaṅgaḥ |

[88,15] nāpi dvitīyaḥ kalpaḥ tatrāpi hi vyāpaka-nivṛtti-sahitā vyāpya-nivṛttiḥ vyatireka-śabdasyārthaḥ | sā ca nivṛttir gamakāṅgatvād avaśyaṃ pratipattavyā bhavatīti yady anubhavād gamyate tasya hetuḥ syād ahetor agrāhyatvād iti hetur anaikāntikaḥ syāt, vyatirekasyānubhava-kāritayā bhāva-rūpatve sādhya-koṭi-nikṣiptatvāt | anvaya-vyatirekayor abhāvād asādhāraṇo hetur agamakaḥ | tasmād vyatireko 'vaśyāṅgī-kartavyo 'vaśya-jñātavyaś ca jñātavyatve taj jñāna-prasaṅgo darśitaḥ |
syād etat | vyatireko na sākṣāt-kāri-vijñāna-grāhya iṣṭo yataḥ sākṣāt-kāriṇo vijñānasya janakaḥ syād pai tu vikalpayitavyaḥ, na ca vikalpyamāno 'rthaḥ svakīya-samanantarapratyayādhīnotpādasya (36a) vikalpasya hetur upapadyate, tat kim ucyate hetur anaikāntika iti |

[89,1] tad apy asaṅgatam, yataḥ sarva eva vikalpo na catuṣṭayīṃ gatim atikrāmati | tathā hi kaścid anubhava-pṛṣṭhabhāvī nīlādi-vikalpaḥ, aparaḥ sandigdha-viṣayaḥ piśācādi-vikalpaḥ, anyaḥ punar asadarthaḥ śaśaviṣāṇādivikalpaḥ, vikalpaḥ punar iha kaścil liṅgajaḥ | tatra liṅgajād-ārabhya sarvo vikalpaḥ avastunirbhāsād iti bruvatā pratyakṣābha uktaḥ, yato vastu-pratibhāsaṃ pratyakṣaṃ, svalakṣaṇābhāve tat-pratibhāsa-pracyuteḥ | na caivaṃ vikalpaḥ, tat-pratibhāsasya vastuny ananurodhāt | tasmāt pratyakṣābho vikalpaḥ | liṅga-jas tu yathādhyavaseyam arthaṃ prāpayatīti pramāṇam | na ca vyatireko vikalpyamāno liṅgābhāvāl liṅga-jena vikalpena vikalpyate | anubhava-pūrvakasya ca vikalpasya pāramparyeṇa vastu-janmano 'pi na vastuni prāmāṇyam, anubhavasyaiva pramāṇatvāt | anubhavaś ca vyatirekāśrayaḥ saṃpraty eva nirasta iti pāriśeṣyād asad-arthaḥ sandigdha-vastuko vā vikalpo niścāyayatīti sattvam avidyamāna-vyatirekaṃ sandigdha-vyatirekaṃ vā na kṣaṇikatva-sādhanāya paryāptam |

[89,12] nāpi tṛtīyo vikalpaḥ | yataḥ krama-yaugapadyam akṣaṇikāt sattvam upādāya vyāvartamānaṃ svena vyāpyena saha kṣaṇikatve vyavatiṣṭhata iti pratibandha-siddhir vyatireka-siddhi-pūrvakā gamyate, vyatirekaś ca pūrvoktena krameṇa nirākṛta iti |

[89,15] tad evam 

nityaṃ nāsti na vā pratīti-viṣayaṃ tenāśrayāsiddhatā
hetoḥ svānubhavasya cākṣatir ataḥ kṣiptaḥ sva-pakṣo 'pi ca | 
śūnyaṃ ca dvitayena sidhyati na vāsattāpi sattā yathā
no nityena virodha-siddhir asatā śakyā kramāder api ||

tatrāmī evaṃ paryanuyujyante,

 	dharmasya kasyacid avastuni māna-siddhā 
bādhā-vidhi-vyavahṛtiḥ kim ihāsti no vā |
 	kvāpy asti cet katham iyanti na dūṣaṇāni 
 	 	nāsty eva cetsva-vacana-pratirodha-siddhiḥ ||

[90,1] na hi kasyacid dharmasya vidhi-niṣedha-vyavahāro nāma saṃvādavān vastv-eka-niyataḥ, kiṃ tv avastuny api | athāvastuni nāsty eveti bhaktiḥ, tatra katham etad iti paryanuyukto na rāja-śāsanam āśrityaiva stheyam iti yadi kiñcid dhetum upādadīta katham āśrayāsiddhi-parihāraḥ | mūkībhūyāvasthānaṃ sati vacana-sāmarthye nocita iti yat kiñcil lapato na pratimallaḥ | nāpi para-ratena pratipādito bhavati |

[90,6] kiṃ cāvastuni nāsty eva vidhi-pratiṣedha-vyavahāra ity evaṃ vadataiva avastuni niṣedha-vyavahāraḥ svīkṛtaḥ, hetau paraṃ paro vañcitaḥ, na hi niṣedham avadhūya naño 'nyad artha-saṃbhāvanā, sa ca niṣedho yadi na pramāṇa-siddhaḥ, katham ādriyate | kiṃ vāsya vacanena pramāṇa-siddhi-svīkāre ca na tāvad adhyakṣam evāvastu-niṣedhayoḥ sādhanam, adhyakṣasya tad-viṣaya-virodhād artha-sāmarthyāpekṣaṇāt | anumāna-āśraye tu (36b) āśrayāsiddhir aśakya-parihāreti | ato 'vastu-prastāve mūkataiva prāptā | na ca pratijñā-mātrasyāpy avakāśaḥ | na caivaṃ śakyaṃ yāvan na rāja-daṇḍenāvastu-prastāva-vāraṇam | prastāve tv avaśyaṃ satā saṃbhavino vacanam anuṣaṅgi paryanuyoga-saṃbhavāt | vacanasya ca vidhi-niṣedhābhyāṃ nāparo vyāpāraḥ | tato na vacanaṃ nāvacanam iti mahati kaṣṭa-saṃkaṭe praveśaḥ |

[90,15] tathā ca saṃpraty eva nitye 'ntarāla-kamala-vat kramākramābhāvāt nārtha-sāmarthyam iti prastāvenāvastuni kasyacid dharmasya vidhi-niṣedhāv iti viduṣāpi bhavatā na mūkībhūya sthātuṃ śakyam, kiṃ tu kṛta eva niṣedho bauddhābhimatāyā asati kramākramābhāvena sāmarthya-nivṛtteḥ ||

nivṛtty-abhāvas tu vidhir vastu-bhāva 'sato 'pi san |
tad-abhāvas tu nāstīti paśya dhārṣṭya vijṛmbhitam || [PV IV 223; PVin III 14] 

ity antara-ślokaḥ |
atha nityasya koṣṭha-śuddhyā vastutvān na pramāṇān niṣedha-virodhaḥ kasyacid dharmasya, tat kim idānīṃ gagana-nalinasyāpi koṣṭha-śuddhyā vastutvam eva | vastutve vā nāstuko vikalpaḥ saṃkalpayituṃ śakyaḥ | 

[91,1] tad avastuni nabhas-tāmarasi kramādivirahād arthakriyāsāmarthya-viraho 'stu na vā | ubhayathāpi nāvastuni vidhiḥ pratiṣedho vety asyāḥ pratijñāyā nirvāhaḥ | katham etad iti pramāṇa-gaveṣaṇe ca pratyakṣābhāve 'numānam āśrīyamāṇam āśrayāsiddhi-grastaṃ samastam, apramāṇa-vacana-mātrasya cānapekṣitatvāt paśna-kṛtā prekṣeṇa | na cobhayābhāvo 'bhidhātuṃ śakyaḥ, vidhi-niṣedhayor bhāvābhāva-svabhāvād eka-niṣedhenāpara-vidhānāt | vidhi-niṣedho hi niṣedhaḥ pratiṣedhaś ca vidhis tat kīdṛśo 'paraḥ | astu cobhaya-niṣedha-pratijñā-hetor upadīyamānasya nāśrayāsiddhi-parihāraḥ |

[91,8] yac cedam uktam, koṣṭha-śuddhyā vastv eva nityam iti tataḥ kim | na hi tad-vastutvenaiva dharmi, āśrayāsiddhi-dūṣaṇasyānavakāśa-prasaṅgāt | paropagamāpekṣayedam ucyata iti cet | prasaṅga-hetus tarhi avastutvān nityāśrayāsiddhaḥ kramādiviraho na hetur ity arthaḥ | evaṃ ca saty avastuni hetur āśrayāsiddhatvena vyāpto vaktavyaḥ, na hi pratibandham antareṇa kaścid dhetuḥ | pakṣa-dharmatā-mātre paropagamāpekṣayā tu prasaṅga ucyate, na tu vyāptau api tad upagama eva | kadācid evam api syād iti cet | tathāpi na pareṇāvastuni hetur āśrayāsiddhatvena vyāpto 'bhyupagataḥ, nitya evāvastuni hetu-praṇayanāt | tataś ca yatraivāvastuni vastutvāt hetor āśrayāsiddhir upanīyate, tatraiva pratijñāyāḥ paribhavo nāvastuni vidhi-niṣedhāv ity asyāḥ | yadi ca paropagamād eva vyāptir api vivakṣitā, avastuny avastutvān na pakṣa-dharmatāprayukto (37a) hetur iti, tarhi tava nedam anumatam iti, tathāpi nāvastuni vidhi-pratiṣedhāv iti vyāhatam, pratiṣedhasya svayaṃ svīkriyamāṇatvāt, naño 'nyārthābhāvāt |

[91,19] kiṃ ca sarvaḥ prasaṅgo viparyaya-paryavasita-vyāpāra iti nyāyāt yady avastu nityaṃ tad-āśrayāsiddhiḥ | na cāśrayāsiddhiḥ, tan nāvastu nityam iti kiṃ vivakṣitam | tadāpi yathāśrayāsiddhir doṣaḥ prastuto nāsti siddham avastutvaṃ nityasya dharmiṇa iti nāvastu nityam iti kathaṃ na viplavate | tasmāt svatantra evāyam avastutvād āśrayāsiddhir avastuni hetor iti hetu-dūṣaṇa-pravṛttasya prakṛtaḥ | tathā ca nāvastuni vidhi-niṣedhāv iti dūrī-kṛtam etat | vyāpakānupalambhaś cāyaṃ sva-bhāṣyā prayujyate, āśrayatvasya vastutvena vyāpty abhimānāt | sa cābhimānaḥ sva-vacana-virodhā[nava] bodhāt | na hi nāvastuni vidhi-niṣedhādharatvam iti sva-vacana-virodhaṃ manyamānasya vastutvasya dharmitvasya vyāpty abhimāno mānasaṃ spṛśati, kiṃ sva-paribhāvakatayeti sāmānya-nyāyaḥ | kiṃ cāmī svayam avastuni vidhi-niṣedha-vyavahāram ātanvanto vyāpakānupalambhaṃ cāpramāṇayantaḥ paraṃ pratikṣipantīti ka eṣa kramaḥ |

[92,3] Nyāyabhūṣaṇakāro hi na hy asati dharmaṇi hetoḥ pakṣa-dharmatvam iti bruvāṇo 'vastuni hetoḥ pakṣa-dharmatā-niṣedhaṃ vyaktam āha | katham etad iti yukti-gaveṣaṇe ca dharmiṇo 'sattvād iti hetum abhipraiti | anyathā ca vacana-mātre ka ādaraḥ | athākṣaṇikaṃ naiva pratīyate kathaṃ tasya kramākramābhyāṃ virodho 'vagamyata iti bruvāṇaś ca vyaktaṃ pratīty-aviṣayatvena virodhāvagamābhāvam āha | sa cāvastv-antara-sādhāraṇo dharmo nitye 'py avastu-saṃmate āsajyate, anyathā anyatrāvastuni yady ayaṃ na nyāyo nitye 'pi katham abhidhātuṃ śakyaḥ |
śaṃkaro 'py etad eva sphuṭayati, avastuni pratīty-aviṣayatvena na virodhāsiddhir iti | anyathā prabandha-vaiyarthyāt |
nanv asya ṣaṣṭhī-saptamī-nirdeśābhāvād asatā saha sato na virodha ity abhiprāyāt na doṣa iti cet | ādyāpy asato 'pratīyamānatvād iti svayam abhivyakto hetur apekṣaṇīya eveti katham asato dharmi-bhāva-vyāpakānupalambhayoḥ paribhavaḥ | tena saha virodhāsiddhau hi tasya pratīti-viṣayatvābhāvo hetuḥ | yadi ca tṛtīyānirdeśenāśrayāsiddhi-parihāram anumanyate bhavān, kramākramayor api nityena saha yogābhāvād arthakriyā-śakter api nityena saha yogābhāva iti na kṣatiḥ | evaṃ pakṣeṇa yoga eva sapakṣeṇaiva yogo vipakṣeṇāyoga eveti hetos trairūpyaṃ vakṣyāmaḥ | śāntir astv āśrayāsiddhi-prahārasya | tasmāt vivakṣā-mātra-bheda eva na vastu-bheda iti kim anena kāya-vratena |

[92,19] kiṃ ca (37b) asatā saha tāvad virodha-bādhanam evam astu, yadā punaḥ sata eva satā saha virodhaḥ kim astu na veti praśno 'stv iti svīkāraḥ, sthitaṃ bauddha-siddhānteneti viphala upanyāsaḥ | atha neti svīkāraḥ, tadā sa evāpratīyamānatvād iti hetur apekṣitavya ity avastuni niṣedhanaṃ virodhasya vyāpakānupalambheneti punar bauddhi-siddhānta-siddhiḥ | tathā,

nāsiddhe bhāva-dharmo 'sti (PV I 191a) 

ity atrāpi eṣa eva nyāyaḥ śaraṇam |

[93,1] tathā ca Trilocanaḥ svākṣareṇa sphuṭayati, krama-yaugapadya-rahitatvam abhāva-dharmo na sidhyati, āśrayānupalabdher iti | atra hi vyaktam abhāvo dharmī, kramādirahitatvam asya dharmo niṣidhyate, āśrayānupalabdher iti hetor iti | evam asato dharmitvaṃ pratijānāna evānantaraṃ kramayaugapadyarahitaśaśaviṣāṇadharmatvaṃ prekṣāvantaḥ pratipadyanta iti evaṃ bruvan mahān sāhasiko yad ayam-ātmānam-ātmanaiva nopahasati | abhāvād eva hi śaśaviṣāṇasya dharmitvaṃ niṣeddhavyam, svīkṛtaṃ cābhāvasyāpi dharmitvam iti kaḥ pratirodhas-turaṅgaśṛṅgādeḥ | athābhāvasya dharmitā kramādirahitatvaniṣedhena svīkṛtā, kathaṃ kramādirahitatvenaivāstu | aho buddhivaibhavam | abhāvasya śaśaviṣāṇasya kramādirahitatvaniṣedhena dharmitvaṃ manyate, na kramādirahitatvena | ubhayathāpy avastuni vidhi-niṣedha-vyavahāra-svīkārād durnivāraḥ saugata-kṛtānta iti varaṃ kramādirahitvenaiva dharmitvam ubhayatrāstu, kim uttarā-pathaṃ praviśya tāvataiva mūlyena turaga-tyāgino garbha-kriyaṇa-vṛttānta āśriyate |

[93,12] atha vātisūkṣmā buddhiḥ sthavīyāṃsam asamañjasa-viśeṣam iyantaṃ na paśyatīti kim atra kriyatām | tathāpy akṣiṇo nimīlya cintaya tāvat kiṃ śaśaviṣāṇaṃ kramādiyogi bhavati na vā | yadi bhavatīti bhaṇasi, kim atra vaktavyam asmābhiḥ | sabhyādayaḥ pramāṇam | atha neti pakṣaḥ, tadā kramādirahitaṃ tat-tat-kathaṃ kramādirahitatvaniṣedhena dharmīkaroṣi | ubhayathā ca hetuṃ paryanuyujyāvaśyam avastutvād iti vakṣyāmīty alaṃ vistareṇa | 

[93,17] evaṃ bandhyā-sutto vaktā navety evaṃ vidhe 'pi prastāve niṣedham apratijñāya na sthātuṃ śakyam acetanatvād avastutvād ity-ādi sādhanam anupanyasya vā na kaścid evam āśaṅkate | yad īdṛśam uttarayitavyam iti cet | kutaḥ | tad avastu tāyāḥ prasiddhatvād iti cet |
punas tad evāyātam bandhā-sutasya dharmiṇo vaktṛtvenāśaṅkanīyatā-niṣedhaḥ, su-prasiddhāv astutvād iti hetur iti | na ca su-prasiddhatve 'pi sarvathā śaṅkā-virahaḥ | niṛsīmo hi moha-mahimā | dṛṣṭo hi śāstra-kārāṇām api (38a) kramādirahitatvaniṣedhaḥ śaśaviṣāṇe ity evaṃ prakāro bhramaḥ | tato yathā śabde cākṣuṣatvād anityatvaṃ saṃbhāvayan na siddhatvena [-nn asiddha-] niṣidhyate tathehāpi syātāṃ śaṅkā-niṣedhau, na virodhaḥ | tasmād vastunīvāvastuny api kasyacid dharmasya vidhi-niṣedha-vyavahāro durvāraḥ, āhatya vipratipannānām api śāstra-kārāṇāṃ niṣedha-vākyenaiva svīkārāt | 

[94,1] tatredānīm avastuṣu bandhyā-suta-paryanteṣu kathaṃ dharmitvam | pratīty-abhāve kathaṃ vyavahāraḥ | pratīti-janakatve kathaṃ na vastutvam | na ca vacana-mātra-pramāṇam upadeyam iti yaḥ kaścid dhetur upādīyate, sa sarvaḥ kathaṃ nāśrayāsiddhaḥ | tad etad āyātam, yaś cobhayoḥ samo doṣa ity-ādi |
yadi ca niścitāvastu-bhāveṣv api naite doṣāḥ, tat kiṃ sādhanāt prāg asandigdhasattāke nitye bhaviṣyati | kaḥ punar atra paramārthaḥ | na hy avastuni kasyacid dharmasya vidhi-niṣedha-vyavahāraḥ śakya-parihāraḥ prāmāṇikasya | 
na caite doṣāḥ sānuṣaṅgiṇa iti cet | ucyate, na tāvad avastuno dharmitvābhāvaḥ | yatraiva hi idam evam iti prāmarśaḥ tad evedam ity anenākāreṇa dharmi | evam iti dharma-viśeṣa-yogaḥ | yathā ghaṭo nīla evaṃ bandhyā-suto na vakteti ghaṭasya nīlatvam iva bandhyā-suttasya vakṛtvaṃ dharmaḥ pratīyata iti na dharmitvābhāvo 'bhāve | kevalaṃ kaścid dharmo vastuni yato nīlatvādiḥ, kaścid avastuni yataḥ sarvopākhyā-virahādiḥ, kaścid ubhaya-sādhāraṇo 'nupalambha-mātram | tatra vastu-dharmiṇāvastu-dharmatva-niṣedha iti yuktam | na tu dharma-mātrāṇām, sva-vacana-virodhasya bādhakatvāt | pratīty-abhāvena vyavahāraity apy ayuktam | na punar ubhayor eka-prakāraiva pratītir aṅgaṃ vyavahārasya | vastuno hi sva-sāmarthya-bhāvinī pratītiḥ | vikalpaś cādhyakṣa-liṅgābhyāṃ pāramparya-kāryaḥ | avastunas tu sandigdhavastubhāvasya vā vikalpamātram | sāmarthyābhāve hi tayor abhāve vikalpamātram api yadi na tat-pratītir avasthāpyate sarvathā vyavahārya eva syāt | iṣṭaś ca vyavahāraḥ, ato vikalpana-mātraṃ tatra pratītiḥ, tad-upasthāpitam eva ca tayoḥ svarūpaṃ nānyat | yathā vastunaḥ pratyakṣānumānopanītam eva svarūpam, evam avastunaḥ sandigdha-vastu-bhāvasya vā vikalpopasthāpita evātmā nānya iti | nātaḥ samayād aṅgam ākarṣantaḥ santā bhavitum arhanti | yat tu

grāhyatāṃ viduḥ hetutvam eva yukti-jñāḥ (PV III 247) 

[95,1] ity uktam, tan-mānasa-pratyakṣa-prastāve grāhakād bhinnam eva grāhyam apekṣya | na hi svasaṃvedane 'py eṣa eva nyāya iti sthitam etat |
tathā ca nyāyabhūṣaṇa evāha, na hi tvayārthāntaram ajanakaṃ pratīti-viṣayatveneṣṭam iti | na cāvastv-arthāntaram | artha eva hy anyam artham apekṣyārthāntaram ucyate, na tv avastu | (38b) tad-bhāva-niṣedha-mātraṃ tat | tasmād arthāntaratvābhavān na sva-janya-jñānāpekṣānarthasya | tato vikalpa-mātram atra śaraṇam | tad-ākārollikhitaś cāsya svabhāvo nāpara ity apy avaśyaṃ svīkartavyam | anyathā śaśa-viṣāṇādi-śabdānām anuccāraṇam eva prasajyeteti kathaṃ vyavahāraḥ | tathā hi kharaśṛṅgādiśabdena śabditam artham anūdyāvaśyaṃ kiñcid vidheyam, yathā kramādirahitatvaṃ śaśaviṣāṇadharmas tat-sahitaṃ vā, yathā vā nāsatā kasyacid virodha-bodhaḥ, nāvastu-dharmīti vā | tatra śaśa-viṣāṇāsad-avastu-śabdair yadi nābhimato 'rthaḥ pratyāyyate, abhimatād anya evārtho dhvani-janita-vikalpasya, tadā vidhīyamānaḥ kramākrama-niṣedhādiḥ kasya pratīyatām | tat-pratīty-abhāve ca śabdoccāraṇam anarthakam āyātam | asti ca kūrma-romādi-śabda-vyavahāraḥ, tasmāt sa eva tasyārthaḥ, arthasyāpi sa eva niścayaḥ | dṛṣṭe 'pi vikalpa eva niścayaḥ | evaṃ tarhi vikalpa evāstu sarvatrāśrayaṇīyaḥ, kiṃ darśanena | naivaṃ darśana-nirākṛte vikalpa-cetasyākāra-mātra-sphuraṇād vastutva-sādhanārthaṃ bādhanārthaṃ vā pramāṇāntarāpekṣaṇam | darśanena tu viṣayīkṛte vastuni yāvati rūpe vikalpaḥ, tāvati sa eva niścayaḥ, asati sādṛśyād vipralambhe | tasmān na vastuny api vikalpa-mātraṃ śaraṇam, avastuni tu tad eva śaraṇam | tad-ākāra-bāhyādhyavasānam eva hi pramāṇāntara-sāpekṣaṃ tatra prārthyate | tac ca vikalpenaiva siddham | pramāṇa-vṛttau tu na pramāṇāntarāpekṣā | tatas tena vikalpena yat svarūpam ullikhitaṃ tat-parāmarśena yathā kramākrama-rahitatva-niṣedhādikam upasthāpayanti santas tad-arhatayā, tathā tad-rūpa-pratyanīkākāreṇa saha virodha-vyavasthāyāṃ kīdṛśo doṣaḥ | yathā vā bandhyā-sutasya saundaryādi-niṣedho 'nurūpaḥ, tathā ca vastutā-virodhasya ko virodhaḥ yadi cānubhavābhāvād virodha-pratirodho 'nubhavābhāvād eva saundarya-niṣedho 'pi mā bhūt, tato vidheyasya kasyacid dharmasyābhāve 'bhāvābhidhāyinām anuccāraṇa-prasaṅgas tad avasthaḥ, na ca tac chakyam ity api niveditam | 

[96,1] atha bandhyā-sutādīnāṃ vikalpanīyād rūpād rūpāntara-virahāt tan-mātrasya ca vikalpena viṣayīkaraṇe tad-anurūpa-vyavahārasya na kṣatiḥ | evaṃ sati virodha-vyavahārasyāpi tad-anurūpasya kā kṣatiḥ | yathā ca vastutayā bandhyā-sutasya virodhaḥ, evaṃ nityasyāpi yo dharmaḥ pratyanīka upapādayituṃ śakyas tena kathaṃ na virodhaḥ | tat katham anubhavābhāva-mātraṃ virodha-bādhane sādhanam anabhidhīyamānaṃ sādhu syāt | yadi tu vikalpe 'pi tad-viṣayo na syāt, tat-pratyanīkākāra-parāmarśo vā na syāt, (39a) sahānavasthānābhidhāno vā virodhaḥ sādhayitum iṣṭo bhavet, bhavet virodha-siddhiḥ, ekasya hi bhavato 'nya-bhāve abhāvāt sahānavasthāna-vyavasthā | bhāvaś ca pratyakṣa-gocara iti katham ekasyānya-vastututve ghaṭeta | paraspara-parihāra-sthitilakṣaṇatvaṃ tu pratyanīkākāra-parāmarśa-mātra-sādhyam vikalpa-mātreṇa viṣayī-karaṇe 'pi sannnidhīyamāna-vyavasthā-nimittaṃ nāvaśyaṃ vastv-anurodhi, katham anyathā bhāvābhāvayor eva virodhaḥ paraspara-parihāralakṣaṇaḥ | tatra ca virodhe pradhānam udāharaṇaṃ tāv eva | abhāvasya vastutva-svīkāre 'pi na bhāvasya bhāvo 'bhāvābhidhāne vastuni, nāpy abhāvasya bhāvo 'bhāva iti nābhāva-vastu-paramparām upagantuṃ śakyam iti sva-pracyuti-mātram avastu-vyavahartavyaika-svabhāvam iṣyamāṇaṃ kathaṃ tad-virodhi vyavasthāpyatām | virodhāvyavasthāne ca tatra svātmā ca sva-pracyutiś cety ekam eva vastu svātmanaivāsti ca nāsti ceti syāt, na caivaṃ niyamenety ayam eva virodhārthaḥ | kṣaṇikākṣaṇika-vad vā | yathā hy ekasya nākṣaṇikaṃ tathā nānyasya kṣaṇikam iti | tasmād vastv-avastunor na paraspara-parihāralakṣaṇa-virodha-bādheti sthitam ||

[96,19] nanu virodhasyāpāramārthikatve tad-dvāreṇa kṣaṇabhaṅga-siddhir apy avāstavī syāt, na hy apāramārthikādharaḥ pāramārthiko bhavitum arhati virodhaḥ | 
yad āha śaṃkaraḥ, evaṃ trhi virodha-kalpanayā bādhakam api kalpita-virodhatvān na vāstava-vyatireka-sādhanam ity avāstava-vyatirekatvāt sattāyāḥ, tad-āyattaṃ kṣaṇikatvam apy avāstavam eveti |

[96,23] Nyāyabhūṣaṇo 'pi tad evam upaskurvann āha, saṃvṛti-siddhenākṣaṇikena virodha-siddhir iti cet | saṃvṛti-siddham api vāstavaṃ kālpanikaṃ vā syāt | yadi vāstavam, tataḥ kathaṃ tasyāsattvam | kathaṃ vārthakriyā-virodhaḥ | arthakriyāṃ kurvad dhi vāstavam ucyate | atha kālpanikam, tad-virodhaḥ kiṃ vāstavaḥ kālpaniko vā | na tāvad vāstavaḥ, kalpitavirodhi-virodhatvād bandhyāputravirodhavat | atha virodho 'pi kālpanika eva, na tarhi paramārthato 'kṣaṇikasyārthakriyāyāṃ kramākramābhyāṃ virodha ity ato 'kṣaṇikāt sattvasya vyatireka-siddhir apy apāramārthikīty avāstava-vyatirekatvāt sattāyāḥ, tad-āyattaṃ kṣaṇikatvam apy avāstavam eveti |

[97,6] abaddha-pralapitam etat | na hi virodho nāma vastv-antaraṃ kiñcid ubhaya-koṭi-datta-pādaṃ sambandhābhidhānam iṣyate 'smābhiḥ, upapadyate vā, yenaika-saṃbandhino vastutvābhāve apāramārthikaḥ syāt | yathā tv iṣyate tathā pāramārthika eva | viruddhābhimatayor anyonya-svarūpa-parihāra-mātraṃ virodhārthaḥ | tac ca bhāvābhāvayoḥ (39b) pāramārthikam eva | na hi bhāvo 'bhāva-rūpam āviśati, nāpy abhāvo bhāva-rūpam iti yo 'yam anayor asaṃkara-niyamaḥ sa eva virodhaḥ | sa ca niyamaḥ svātmanaṃ virodham api pāramārthika-pade niveśayati | evaṃ na nityaṃ krama-yaugapadya-rūpam āviśati, nāpi krama-yaugapadyaṃ nitya-rūpam āviśatīti yo 'yaṃniyamaḥ sa eva virodhas tayoḥ | na ca kadācid anyateti pramāṇa-siddhir eva pāramārthikateti katham ucyate, virodhasyāpāramārthikatayā sattva-hetor vyatireko 'py atāttvika iti? 

[97,14] nityasya punar apāramārthikatvam aṅgīkṛtyaiva sarvam avasthāpitam iti na kaścid doṣaḥ | yac ca kalpita-virodhi-virodhasya vāstvatva-niṣedhāya kalpita-viroddhi-virodhatvād bandhyā-suta-virodha-vad ity uktam, tatraiva anena tapasvinā katham āśrayāsiddhitvādi-dūṣaṇaṃ sthavīyo 'pi nopalabdham ity āstāṃ tāvad asya maodghāṭanam |

[97,19] etac ca cintyate | kalpita-virodhi-virodhatvam eva vāstavatvena viruddhaṃ vā? yadi tāvan na viruddhaṃ, tadā kalpitāvirodhi-viruddhatvam api bhavati, vāstavatvam api syād iti kathaṃ tad upanyāsas tan nirākaraṇaikāntikaḥ syāt? nāviruddha-vidheḥ kasyacit pratiṣedha-siddhiḥ | atha viruddham, sa virodho vāstavo 'vāstavo vā? tatrāvāstavo virodhaḥ paraṃparābhave 'tiprasaṅgāt asamartha iti, vāstava-pakṣe kalpita-virodhi-virodho 'pisvayaṃ vāstava iṣṭaḥ, na cāsmākam eva sva-viruddha-niṣedhābhidhāyīti paśya dhārṣṭya-vijṛmbhitam | yathāhi nitya-krama-yaugapadyayor virodhaḥ kalpita-virodhi-virodho nityasya kalpitatvāt tathā vāstavatva-kalpita-virodhe virodhayor virodhaḥ kalpita-virodha-virodho vartate kalpitasya virodhinovirodha iti kṛtvā kalpito virodhī tasyeti vā,kalpitasaya hi virodhino virodho 'pi kalpita eva na vāstava ity eva bhavat-paurṣeṇa sādhyamānam īkṣāmahe | tasmāt tasya kalpitasya virodhasya virodhino vāstavatvena saha yo virodhaḥ so 'pi kalpita-virodhi-virodhaḥ siddhaḥ | tasya vāstavatve sva-vacana-virodhaḥ | avāstavatve dūṣaṇam uktam eva |

[98,6] api ca | virodho nāmaikatra dvayaḥ saṃvāsa-niṣedhārtham arthyate | na tu dvayor vastutva-siddhir nāma virodha-phalam | yatra tu dvayor vastutva-siddhis tatra sāmarthyād ekena vastunā vastv-antara-tiraskārāt kvacid deśe, yathā sahānavasthāne yathoktaṃ prāk | prakṛtas tu virodho dhamayor ekatra dharmiṇi sad-bhāva-niṣedha-phalaḥ | tatra yathā dvāv api dharmau santau niṣedhyete,yatra nīlatvaṃ na tatrānīlatvam | ato na nīlānīlam ekam iti | tathā sad-asattva-rūpāv api vipratiṣiddhau dharmāv ekatra dharmiṇi samāropitau pratiṣiddhāv eva | na hi jananyāḥ (40a) tanaye bandhyā-tanayatvam āropitaṃ tattvato 'saditi na niṣedhyam | bandhyā-tanaye vā vikalpaika-gocare jananī-tanayatvam āropitaṃ na niṣedhyam | na hi jananī-tanayo babdhyā-tanayo vaikātmā, tāvataiva virodha-kārya-paryavasanāt, kim apareṇa virodha-nāmnā yo vastu-dharmāv anapekṣya nātma-lābham āsādayati? evaṃ yatra nityatvaṃna tatra krama-yaugapadyavattvam, yatra krama-yaugapadyavattvaṃ tatra na nityatvam ato na nityaṃ krama-yaugapadya-yogi paramārthataḥ | tataś ca sattāyuktam api naiva niyamena paramārtataḥ | tataḥ kṣaṇika eva viśrāmyat tad-āyatta-sattākameva sattvam iti sattvāt kṣaṇabhaṅga-siddher avirodhaḥ |

[98,19] yadi caivam api virodha-vyatireka-pratisandhānena mātṛ-modaka-krameṇa gṛhītvā giri-kṛhara-koṣaṇamāviśya ghoṣayitum icchasi ced, ghoṣaya | na punar asmad ārabdha-siddhi-pratibandhe kiñcid upayujyase | tad alam abhiniveśa-paraviśī-bhūya vāstavā evaite virodhādaya ity eva sādhu | nanu nityatvaṃ krama-yaugapadyavattvaṃ ca viruddhau dharmau vidhūya nāparo virodho nāma, kasya vāstavavatvam iti cet | tad api yat kiñcit | na hi dharmāntara-saṃbhavena virodhasya pāramārthikatvaṃ brūmaḥ | kiṃ tu yato viruddhau dharmau dharmāntara-saṃbhave 'pi hi yadi na viruddhau na pāramārthiko 'pi virodhaḥ |

[99,1] viruddhau cet tāvataiva tāttviko virodha iti vyavahāraḥ, kim apareṇa dharmeṇa? yad api bandhyā-putra-virodhavat ity uktam, tatra kim ekādhāra evāyaṃ virodho dṛṣṭāntīkṛtaḥ, atha dvitīyāpekṣaḥ? dvitīyo 'pi pratiyogi-rūpo 'nya-mātraṃ vā? | prathama-pakṣas tāvad ayuktaḥ, na hi kaścid ekādhāraṃ virodhaṃ pratijānīte | tato yadi bandhyā-putra-virodhasyābhinna-dharmiṇo 'paramārthikatvaṃ taobhaya-dharmiṇo 'pi pāramārthikena virodhena na bhāvyam iti ko 'yaṃ nyāyaḥ? evam anyamātreṇāpi na virodhaḥ, kṛtakānityatvavat | pratiyoginā tu tatrāpīṣyate eva | bandhyā-putrasaya hi abandhyā-putratvena virodho 'sty eva | ekātma-niṣedhaś cābhimata eva | 

[99,9] nanu dharmayor virodhe dharmiṇor aikātmyaniṣedha iti yuktaṃ, ban[dh] yā-putrasyābandhyā-putratvena virodho dharmi-dharmayor vartate | naiṣa doṣaḥ | dharmiṇo 'pi dharma-dvāreṇaiva vyavahriyante evaṃ dharmiṇor api kadācid bhāva-pradhāno vā nirdeśa iti | yaś ca vaidharmyeṇa dahana-tuhinayor upanyāsaḥ, so 'py ayuktaḥ, paraspara-parihārasya vivakṣitatvāt | yau ca tad-viṣayatayā sāpekṣa-dhruva-bhāvāv uktau, tatrāpi sāpekṣatayā kādācitkatvam anityatvam uktam | dhruva-bhāvo 'py avaśyam bhāva iti yadi bhāva-niyamatvam, tadā nityatvam eva | tato nityānityayor ayaṃ virodha-sthitiḥ katham anubhava-pūrvakatayopadarśayantaṃ nopahāsayati | nityena kathaṃ virodha-pratītir ity eva hi prakṛtam | athāvaśyaṃ bhaviṣyayyā dhruva-bhāvaḥ, (40b) sāpi na kasyacid anubhava-viṣaya iti nitya-vad eva doṣaḥ |

[99,18] syād etat | yac ca kadācid avaśyam bhūtam upalabdhaṃ tad apekṣayedam ucyata iti | tad apekṣayā tarhi virodha eva nāsti, tad dhi sāpekṣaṃ c dhruva-bhūtaṃ ca | atha tadā sāpekṣatvaṃ nāsti siddhatvāt, anyadā tadā sutarāṃ nāsti, asiddhatvād eva | asiddha-dharma evāpekṣeti cet | ananubhūte tarhi na virodha-vyavastheti sa eva doṣaḥ | asiddhasyaiva siddhi-kālāpekṣayā anubhūtenaiva virodha iti cet | siddhi-kālāpekṣā-svīkāre tarhi virodha eva nāstīty eva sādhu |
etenānubhavābhāvād virodha-vyavasthābhāve sādhye vaidharmya-dṛṣṭāntābhimataḥ sādhyāvyatirekī, asatā virodha-prasañjane tu sādhanāvyatirekī | dhruva-bhāvasya nityatārtha-pakṣe tu sādhya-koṭi-nikṣepa eveti | 

[100,1] bhedābhedādikaṃ tu bhavatu vaidharmya-dṛṣṭāntaḥ | naca tāvatāpi vastunor eva nākṣaṇiko virodha iti niyamaḥ, anyatāpi samarthitatvād iti | yad api 

nāsiddhe bhāva-dharmo 'stīti (PV I 191a; PVin III 63a) 

vācyam, tad apy āśrayāsiddhi-codyasya dūrīkṛtatvān nirākṛtam | asato 'pi dharmitva-sādhanāt, avasuni vikalpasya pratīti-vyavasthāsiddheś ca vyomādi-svarūpāpratītir api parihṛtā |

[100,9] syād etat, yadi vikalpa-rūpāṃ pratītim āśrityāśrayāsiddhi-parihāraḥ sattā-sādhane 'pi samānam, tataḥ katham ucyate nāsiddhe bhāva-dharmo 'stīty-ādi | kathaṃ ātmano vibhutvā-sādhanaṃ sarvatropalabhyamāna-guṇatvam āśrayāsiddhāv udāhriyata iti cet | sādhanānurodhād ubhayatrāpi hi bhāva-dharma eva hetur upātta āśaṅkitaś ca | na ca bhāva-dharmasyāvastu dharmī bhavatum arhati | na hi dhūma-śiṃśapātvādayo 'vastuni vasanti | tasnād yatra bhāva-dharmaḥ sādhanaṃ tatra niyamena vastv eva dharmī | na ca vikalpa-mātra-viṣayasya vastutāśvāsaḥ, avastuny api vikalpa-mātrānapāyāt | tato vastu dharmī-kurvatā pratyakṣānumāna-rūpe ca siddhir abhidhātavyā | tad anabhidhāne tu vikalpa-mātra-gocarrito 'rthaḥ sandigdha-sattāko nirasta-sattāko vā dharmī-kriyamāṇaḥ kathaṃ vatutayā niścitaḥ kṛtaḥ syāt | tathā ca sati yāvān vastu-dharmo hetuḥ sarvo 'sau nāśrayāsiddhim atikrāmati, ekatra sandehād anyatra viparyayāt | tataḥ pratyakṣānumānābhyāṃ vastu-viṣayābhyām asiddhe bhāva-dharmo na hetur asty āśrayāsiddhatvād iti yuktam etat sattā-sādhane | asattā-sādhane tv avastu-dharmo hetur avastuni vikalpamātrasiddha nāśrayāsiddhidoṣeṇa dūṣayituṃ śakyaḥ | na hi tasya vastv-āśrayāpekṣā, avastu-dharmād eva | na ca tad-ādhārasya pratyakṣānumānāpekṣā, avastutvād eva | bhāva-dharme tu sādhane vastv evāśrayo (41a) vastu-dharmatvāt | vastunaś ca niścayaḥ pratyakṣānumānābhyām eva, tatas tayor abhāve niyamenāśrayāsiddhir iti sad-asattā-sādhanayoḥ kathaṃ samāno doṣaḥ |

[100,24] yat tu Trilocanena pramāṇāntaraṃ nityānām asattāsiddhau kramādivirahasyābhāva dharmatā na sidhyatīty uktam, tad bālasyāpi durabhidhānam | nityā hi dharmiṇa | asattvaṃ sādhyam | kramādiviraho hetuḥ | asya cābhāva-dharmatvaṃ nāma sva-sādhyāvinābhāvitvam ucyate, abhāvānāṃ śaśaśṛṅgādīnāṃ dharmo na bhāvānām iti kṛtvā | tad anena vacasā yāvat pramāṇāntareṇa pakṣe sādhyaṃ na sidhyati, na tāvad dhetor vyāptir ity uktaṃ bhavati | tac ca kutra hetāv upalabdham aneneti na vidmaḥ | yathā cānyatra sādhya-nāntarīyakatā anyadā pravṛtta-pramāṇāntara-siddhā dṛṣṭāntena smāritā pakṣīkṛte sādhya-siddhy-artham upayujyate, nānyataḥ sādhya-siddhim apekṣate, tadā kramādy-abhāve 'bhāva-dharmatā vyāpti-svabhāvānyadaiva kramākrameṇa siddhatvasya [sattvasya] | vyāpti-grahaṇa-kāle pravṛtta-pramāṇa-siddhākāśa-kamala-dṛṣṭāntena smāritā sādhya-siddhāv upayujyate, nānyataḥ sādhya-siddhim apekṣate | anyathā sarvānumāna-vaiyarthyāt | krama-yaugapadyena hi sattvasya vyāpti-siddhau sattvasya vyāpyasyābhāvena krama-yaugapadyasya vyāpakasya viraho vyāptaḥ sidhyatīty abhāva-dharmatvaṃ krama-yaugapadya-viṣayaḥ | yathā ca vyāpti-rūpaṃ tathā pūrvam eva niścitaṃ, sad-abhāva-dharmatvaṃ na pakṣe pramāṇāntareṇa sādhya-siddhyā vyavasthāpyate, tathā kramākramābhāvābhāvenāpi sādhyaṃ prasādhya vyavasthāpyata iti naḥ pakṣaḥ, pūrvam eva vyavasthāpitatvāt | tat kuta itaretarāśrayatvam |

[101,14] kiṃ ca, itaretarāśrayatvam apy evaṃ yujyate | kramādivirahasyābhāvadharmatvasiddhau teṣām asattvasiddhiḥ asattvasiddhau cābhāvadharmatvasiddhir iti | viṣama-dṛṣṭinā punar abhāva-dharma-siddher asattvāsiddhau na prayojakatvam uktaṃ, kiṃ tu pakṣa-dharmatāsiddheḥ | tat kīdṛśam itaretarāśrayatvam | na ca pakṣa-dharmataivābhāva-dharmatā, sādhyāvinā-bhāva-rūpatvād abhāva-dharmatāyāḥ | atha yady abhāva-dharmatvaṃ kramādy-abhāvasya syāt, tadā pakṣīkṛtānām asatāṃ nityānāṃ dharmaḥ syād ity abhiprāyāt pakṣa-dharmatāvyāpāra-dvāreṇa tad-avyāpāro darśitaḥ, tathāpi cakrakaṃ vakutum ucitam | tad api pracīna-carcayā carcitam eva | 

[101,21] kiṃ ca, abhāva-dharmatve vyāpti-rūpe sati pakṣa-dharmatvam iti nāyaṃ hetv-antara-sādhāraṇo nyāyaḥ | na cāsyāpi hetor evam, abhāva-dharmatvaṃ hi vyāptir bhavatu mā vā, kramādi-virahas tu kena nityānāṃ niṣidhyate | na caite 'py asattā-rūpeṇa dharmiṇaḥ, kiṃ tu sad-asattva-sandehavattveneti yat kiñcid etat bhāva-dharmatvam ubhaya-dharmatvaṃ ca neṣṭam asya kramādi-virahasya hetor iti na prathama-vikalpe doṣaḥ | nāpi dvitīye, vyatirekasyābhāva-rūpatve 'pi vikalpena pratīteḥ samarthitatvāt | 

[102,1] na hy abhāva-rūpāṇāṃ vikalpād anyā pratītir apratītir vā, ubhayathāpy abhāva-vyavahāra-hāni-prasaṅgāt | tato 'nubhavāpekṣā-virahān na taj-janana-prasaṅge doṣāvakāśaḥ | anāśvāsas tu śāsitum ucitaḥ | so 'pi kramayaugapadyavirahalakṣaṇavyāpakānupalambha-saṃbhavāl liṅgajatvena dūrīkṛtaḥ | tathā hi tathaiva trairūpya-pariśodhanam etad ārabdham, siddhaṃ ca kim iti vismaryate, yato liṅgābhāvād ity ucyate | tasmāt kramādivyāpyasattā-vyatireka-vikalpe katham anāśvāsaḥ | avyatireka-śaṅkā hy anāśvāsyārthaḥ | vyāpya-vyāpaka-bhāva-niścaye cāsthānam etad iti nityān niyamena vyatiricyamānaṃ sattvaṃ kṣaṇikatvena vyāptaṃ siddham iti na doṣaḥ | tṛtīye 'pi vikalpe vyatireka-niścayasya dṛḍhīkṛtatvāt, so 'yaṃ vyāpakānupalambho nitye sva-āśraye kramādy-abhāvaṃ sādhayann eva sattāyās tato niyamena vyatirekaṃ, kṣaṇikatāyāṃ ca pratibandham asyāḥ sādhayatīti trayo 'sya vyāpārāḥ eka-vyāpāra-saṃgṛhītāś ca, na ca doṣa-leśena lipyante | tritvaṃ cārtha-śakteḥ sattālakṣaṇatve, hetu-mātratve tu vyatireka-mātra-sādhanam asattāsādhanārtha iti vyāpāra-dvaitam eveti sthitam ||

[102,14] nanu vyāpakābhāvasyābhāvarūpatvena vastudharmatayā āśrayāsiddhiparihāre 'pi sa katham abhāvaḥ kasyacit pratipattiḥ, pratipatti-hetur vā tasyāpi vā kathaṃ pratipattir iti kiṃ na dṛśyate? tal-liṅga-janmā ca saṃpraty eva vyatireka-vikalpo na visaṃvāda-śaṅkām aṅke nidhatta ity uktam | avaśyaṃ ca sādhya-buddhiṃ sādhayatā sādhanena bhāva-vyavahāraḥ svīkartavyo nānyathā | tac cābhāva-rūpatve sarvaṃ virudhyate | vyāpakānupalabdhir ity api yady apy anupalabdhi-mātraṃ sa eva doṣaḥ, na cānyopalabdhir vyāpakānupalabdhir abhidhātuṃ śakyā,anyasyāpi kasyacid anupalabdhir iti | 

[102,20] tad api yat-kiñcit, dharmyupalabdher evānyatrāpy anupalabdhitayā vyavasthāpanāt | yathā hi nehi śiṃśapā vṛkṣābhāvād ity atra vṛkṣāpekṣayā kevala-padeśasya dharmiṇa upalabdhiḥ vṛkṣānupalabdhiḥ, śiṃśapāpekṣayā ca kevala-pratītir eva śiṃśapābhāva-pratītir iti svabhāvahetuparyavasāyivyāpāro vyāpakānupalambhaḥ | tathā nityasya dharmiṇo vikalpa-buddhau parisphurataḥ kramādy-apekṣayā kevala-sphuraṇam eva kramādy-anupalambhaḥ, arthakriyāpekṣayā ca kevala-pratītir evārthakriyā-viyoga-pratītir iti viśeṣaḥ | 

[102,25] adhyavasāyāpekṣayā ca yathā neha śiṃśapā vṛkṣābhāvād ity abhāvasya hetu-pañcamyā nirdeśaḥ, tathā bhāvaḥ sādhanam ity api vyavahāraḥ, na tv abhāvaḥ sādhanameva (42a) kvacit | sa ca vyavahāraḥ avasitārthāvisaṃvādān na parihartuṃ śakyaḥ | yat khalu vyāpakena virahitaṃ tad avaśyaṃ vyāpyenāpīty etāvata evārthasya saṃvādinaḥ tenāpi prakāreṇa pratipādanāt | ayaṃ ca nyāyo yathā satye dharmiṇi tathāsaty 'pīti ko viśeṣaḥ? 

[103,6] nanu ayam eva mahān viśeṣaḥ | satye hi dharmiṇi vyāpakasyaika-jñāna-saṃsargī sa eva dharmīti tasyopalabdhir anupalabdhir vyāpakasyāstu, asatyas tu dharmīnaika-jñāna-saṃsargī kenacid iti ced,

[103,8] tenaiva sva-saṃbandhinā dharmeṇa vyāpaka-saṃmatena | tathā hy eka-jñānam atra vikalpa eva | sa hi nitya-grāhī vikalpaḥ tad-ākārāntaram iva krama-yaugapadya-dharma-saṃbandhe nityasya kramādy-ākāram apy ullikhed iti saṃbhāvanayā eka-jñāna-saṣargitvam ubhayor anivāryam | yadi na nityam anādheyāti] sayatvādinā dharmāntareṇa saha pratīti-gocarībhāvet, yaugapadyāyaugapadyaṃ vāstava-dharmi |ṇā saha na pratīti-viṣayaḥ syād apy evam | na caivam, na ca niṣedhyasya saṃbhāvanāṃ vinā kvacid eka-jñāna-saṃsargaḥ tadaiva syāl labhyaḥ | tatra yathā hariṇa-śirasi tenaika-jñāna-saṃsargi śṛṅgam upalabdham, harivarāṅge 'pi tat-sambhāvanayaiva tt-saṃsargān niṣidhyate, tathā nīlādāv apariniṣṭhita-nityānitya-bhāve tāvat kramākramau sva-dharmiṇā sārdham eka-jñāna-saṃsargiṇau dṛṣṭau nitye 'pi yad bhavato nitya-grāhiṇā jñānena sva-dharmiṇānityena sahaiva gṛhyeyātām iti saṃbhavanayaika-jñāna-saṃsarga-dvāraka eva pratiṣedham āviśataḥ |

[103,18] kathaṃ punar etannitya-jñāne kramāder asphuraṇam iti, yāvatā kramākrama-kroṭīkṛtam eva nityaṃ vikalpayāma iti cetata eva bādhakāvatāraḥ, viparīta-rūpāvatāraṇaṃ vinā tasya vaiyarthyāt | so 'yaṃ nityātmani kramākramāropau bhavatas tad-bādhakopanyāsaṃ prayojayen nāma, na tu nitye kramākramāv antarbhāvayituṃ prabhavati, virodhāt | kālāntaraika-rūpatayā hi nityatvaṃ, kramākramau ca kṣaṇa-dvaye 'pi bhinna-rūpatayā, tato nityasya kramākramikārthakriyā-śakteś ca paraspara-pratyanīka-rūpatayā durnivāro virodha iti kathaṃ nitye 'ntarbhavaḥ kramādeḥ? anantarbhāvāc ca śuddha-nitya-vikalpena dūrīkṛta-samāropeṇa katham ullekhaḥ kramākramasya? sarvasya ca vikalpa-mātra-gocararasya vikalpārūḍharūpāpekṣayā viruddha-niyatāniyata-dharma-vyavasthānaṃ, yathā triguṇyasyaikatvaṃ viruddhaṃ dharmaḥ prasāda-tāpa-dainya-kriyā niyatā, nairātmyetara-yogo 'niyataḥ, tathehāpi pūrvāpara-kālayor ekātmatayā yady akārakam akārakameva, sarvadā kārakatve ca kārakatvam eva nityaṃ, kramākramau tu kadācit kriyā-śakti-svabhāvau, yaugapadye hi vyaktam ekadaiva karaṇam iti kādācitka-kriyatvam, krame 'pi kṛtāyāḥ kariṣyamāṇāyāś ca karaṇāt kādācitky eva kriyā, sahakāry-apekṣāyāḥ kṣiptatvāt | tataḥ kādācitkākādācitka-kriyatvayoḥ paraspara-parihāra-sthitalakṣaṇatayā virodhaḥ siddhaḥ | evaṃ sati pratiyogini nitye vikalpyamāne eka-jñāna-saṃsargilakṣaṇa-prāpte viruddhasyānupalabhyamānasya kramākramasya tadupalabdhir evānupalabdhiḥ | saiva vārthakriyāśakter vyāpakānupalabdhiḥ | tasmād vyāpakadharmyupalabdhitayā na vyāpakānupalambhāntarād asya viśeṣaḥ | yadica dharmitve 'pi vastv-avastutayā vibhāgo bhāgya-hīnasaya bhavato matimadyāpi duḥsthayati, vastuny api dharmiṇi ekatra pradeśaḥ kaṭhino dharī drava-rūpam anyatra jalamitādayo vibhāgā bhaṅgavantas tad-anviṣyantaḥ kena vāraṇīyāḥ? tasmād vastv-avastutayāpi bheda-cintā kopayoginī? 

[104,14] nanu mahānasyā upayogaḥ | tathā hi vastuni dharmiṇi paramparā tat-pratibaddhaṃ vyāpakānupalambhalakṣaṇam anumānaṃ pramāṇam pramāṇa-bhājanībhavati, vastv-adhiṣṭhānatvāt pramāṇa-vyavasthāyāḥ | na caivam avastuni śakyam iti cet, 

[104,16] kiṃ tāvat paramparayāpi vastunaḥ sakāśād āgatatvam eva vastv-adhiṣṭhānatvam tadā kramākramasyārthakriyāyāś ca vyāpti-grahaṇa-gocara-vastu-pratibaddhatvam asyāpi na kṣīṇam, dharmi-vikalpa-vastu-pratibaddhatvaṃ vā | atha vastuni kenacid rūpeṇa vyavahāra-kāraṇatvaṃ vastv-adhiṣṭhānatvam? tad api kṣaṇabhaṅgi-vastu-sādhanopāyatvena pratiṣṭhitam asya, tasyaiva vā dharmi-vikalpasya vastuno 'vastūpādānatva-vyavahāra-kāraṇatvena dharmi-vastunaiva tu vastv-adhiṣṭhānatvam iti kim anena? yadi caiṣa gṛhaṇa eva tat kim anumāna eva vastv-adhiṣṭhānatvaṃ prāmāṇyaṃ vā? na pratyakṣe, loṅgāśrayaṇam eva hi dharmi-cintām avakāśayati | tad-anāśrayaṃ tu pratyakṣaṃ vastuna āgataṃ vastu-nimitta-vyavahārakam ity eva vastu-adhiṣṭhānam, evam anumānam api tathaiva vastv-adhiṣṭhānam iti gṛhyatām | kevalaṃ pramparayā pratyakṣasyāpi hi janmaiva sākṣāt, vyavaharaṇaṃ tu vialpādi-vyavadhānenaiva | anumānasya punar ubhayam api paramparayā | vyavahāraṇam api smṛty-abhilāṣādinā vyavadhānāt | evaṃ vastv-adhiṣṭhānatvam anumāne vyavadhānena dūṣaṇam eva | kevalam anumāne 'py anyatra sādhya-dharmāpekṣayā yad vyavadhānaṃ tato 'tiriktam idaṃ vyāpti-grahaṇāpekṣaṃ varata iti dhāndhyaṃ dhiyaḥ | tatrāpi na sarvo 'numānāntara-sādhāraṇo 'yaṃ dharmaḥ | sva-sādhye hi sākṣāt pratibandham avadhūya viparyaya-vyāptyā gamakatvaṃ kārya-kāraṇa-vyapakānupalabdhiṣu | 

[105,7] tadvad vastv-adhiṣṭhānatvam api yadi yathokta-vyavadhānena viṣaya-viśeṣe bhavet kīdṛśo doṣaḥ, kasyacid bādhakasyābhāvāt? dharmi-vikalpāpekṣayā tu na tāvato 'pi vyavadhānasya saṃbhavaḥ, (43a) asādhāraṇī ca pratyāsatti-dharmiṇo vikalpākāreṇa sahaikīkaraṇāt | nirākārapakṣe 'pi hi vikalpāyattaprakāśatvād alīkanityākārasya dharmiṇaḥ | tasmād dharmiṇo vastvadhiṣṭhānaparyeṣaṇaṃ pratyāsatti-viśeṣāśrayatayā vikalpa-vapuṣāpi kṛtārthībhaved iti na doṣaḥ kaścit | ayam eva nyāyo na vaktā vandhyāsutaś caitanyābhāvāt, na kharaṃ kharaśṛṅgaṃ dravyatāviyogād ityādau yojyaḥ, nāvastuni virodhaḥ pratīty-aviṣayatvād ityādau ca śaraṇam |

[105,15] yadi pratīti-mātrāpekṣayā pratīty-aviṣayatvaṃ tadā asiddhiḥ anubhavāpekṣayānekāntaḥ | ity evaṃ prakāra-dūṣaṇa-parihāra-śaktiḥ, na punar āśrayāsiddhyādi-dūṣaṇa-gaṇa-gaṇanā kācit | etena vyāpakānupalabdhau hi vyāpyābhāvo 'nyaḥ pratipattavya iti helayāpahastitam, dharmi-rūpasya bhinnasya pratipatti-viṣayasya pratipādāt, gaṇṭśale vṛkṣatvābhāvena śiṃśapātvābhāvavat | tad evaṃ na prakṛta-vyāpakānupalambhasya svarūpāsiddhiḥ, nitya-krama-yaugapadyayoḥ virodha-pratipādanāt | yad āha, kramākrama-virodha iti, tad vyāpaka-dvāreṇa punar arthakriyā-virodhād ity āha | nāpy āśrayāsiddhir avastuno 'pi dharmitva-pratipādanāt, vikalpena pratipatti-pratipādanāc ca | ata eva śāstre,

tasya dharmiṇi pratyakṣato 'numānato vā prasiddhi-niścayaṛ

ity utsargasya parair anutpādyāpūrva-rūpaṃ nakhādikaṃ sakṛt śabdādyahetutvādikam avastuni sādhya-sādhana-pratijñānam apavādo veditavya iti vyaktam etat | 

[106] evaṃ dṛṣṭānta-dharmiṇo 'pi asiddhi-parihāraḥ | vyāpyavyāpakābhāvau ca siddhāv eva, nityavat tatra vimater abhāvāt | tataḥ sapakṣe sattva-niṣedho 'pi dhvastaḥ | atha mañjānekānta-krāntiḥ kṛteti, tad anena siddha-sādhya-pratibandhāt sattva-hetoḥ siddhaḥ sādhya-dharmiṇāṃ kṣaṇabhaṅgāṅgīkāra iti || 

|| vyatirekādhikāro nāma tṛtīyaḥ pādaḥ ||
