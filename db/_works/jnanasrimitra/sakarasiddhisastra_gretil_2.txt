dvitīyaḥ paricchedaḥ

[387] yadi tarhi nirākārasya cetaso 'sattvaṃ tattvata iti saṃkleśavyavadānavyavasthāvilopaḥ, upapluto hy ākārakalāpo 'tasmiṃs tadgrahād bhrāntir eva saṃsāras tatprabhavavāsanāsaṅghātasamudghāte copapalavavigamād anābhāsamamalaṃ prakāśamātram (79b) avaśiṣyamāṇaṃ nirvāṇam iti na kṣatiḥ | anyathā tu

sākārabuddher bādhāyāṃ vyavadānam asaṅgatam |
abādhāyāṃ tu saṃkleśavyavasthādausthyam āgatam || (=RNA 1,29)

tathā hi sattvair eva prakāśair aviparītasvarūpasaṃvedanāt bhrānter atyantam abhāvaḥ syāt | tataś ca sarvasattvāḥ sadaiva muktāḥ sadaiva samyaksambuddhā bhaveyuḥ | vikalpikā buddhir bhrāntiḥ, svapratibhāse 'narthe arthādhyavāsyād iti cet? | katham avasīyamānas tayā so 'rtho na prakāśate | prakāśyamāne vā katham asau tasyāṃ na prakāśate | atha prakāśata eva, tadā arthasya tādātmyaprasaṅgaḥ | asati cārthe sā na syāt | abhūn māndhātā, bhaviṣyati śaṅkho 'sty ātmā, nityaḥ śabdaḥ iti sarvātmanā ca niścayaḥ syāt | gaur iti spaṣṭena ca svena lakṣaṇena prakāśeta | svalakṣaṇe ca saṃketāyogād vikalpikaiva sā buddhir na syāt |
tasmād aśeṣagovyaktisādhāraṇena gotvena gobuddhir alīkena sābhilāpena viplavāt prakhyātīti tathā prakāśanam asyā gavārthāvasāya ity eṣṭavyam | evaṃ hy ete doṣā na syuḥ, apratibhāsamānasyāpi svalakṣaṇasya bhrantyavasāyāt | yathā cālīkasya gotvasya gobuddhau prakāśas tādātmyaṃ ca, tadvyatirekād vastutvam anāropitatvaṃ vā, tathā nīlādiprakāśe nīlādīnām alīkānāṃ prakāśasiddhyaiva tādātmyasiddhiḥ, nānārūpaniṣṭhayor alīkatvānalīkatvayor ekatrāpi vastuny avirodhāt | yadi ca vastutve 'nāropitatve sā sādhye tādātmyamātraṃ hetus tadā gotvādibhir anekāntaḥ | athānāropitaṃ tādātmyaṃ hetus tad asiddham iti | atrābhidhīyate,

atasmiṃs tadgraho nāma bhramaś cet sarvasammataḥ |
alīke 'pi tadākāre satyavan na samañjasaḥ ||

[388] marīcāv ajale jalagraho bhrama iti loke, śāstre ca svapratibhāse 'narthe 'rthādhyavasāyena pravṛtter bhrāntam anumānam ityādi bahudhābhidhānāt | atasmiṃs tadgraho nāma bhrāntir viditā | tasyā yadi sākāranaye 'nupapattir alīkākāra eva katham upapattir iti cintyatām | jñānaṃ hi kenacid ākāreṇa satyena vālīkena vopajātaṃ nāma, bāhyāropas tu tadākāre tatkṛto 'nyakṛto vā syāt, tatkṛtatvena tāvat tatkāla eva vyāpārāntaram anubhūyata iti kutas tadāropaḥ | kālāntare ca svayam evāsan kasya vyāpāraḥ syāt |
dvitīyapakṣe jñānāntaram api nākāroparāgasaṅginīm utpattim antareṇa vyāpārāntareṇa kvacit kiñcitkaraṃ nāma | tad etad arvācīnaṃ prācīnajñānākāragocarīkaraṇe 'pi na bāhyāropavyāpāram aparaṃ spṛśati tadākāraleśānukāram apahāya, śabdākārasyāpi svarūpe 'ntargatatvāt | yadi ca vyāpārāntaram api sambhaved bāhyāropāya, nākāram, anumāne 'pi sādhanam abhidadhyāt | adhigataye tatsādhanaṃ nāropāyeti cet, na, svarūpanirbhāsasya anumāne (80a) pratikṣepād āropa evāsau | āropa iti asatyaviṣaya iti cet | nanu rūpādhigatir eva tarhi vahner anumānasiddhasya syāt | tasmād āropo 'vasāyo 'bhimānam ity anarthāntaram etat | saṃvādetarābhyāṃ tu viśeṣaḥ, yato na vikalpamātraṃ pramāṇam iti syāt |
tasmān nākārād anyo jñānasya vyāpāraḥ, āropyamānāś cāsāv artho bāhyas tatra buddhau yadi svarūpeṇa parisphurati satyapratītir evāsau ka āropārthaḥ | sphuraṇe ca dvitīyākāravedanaprasaṅgaḥ | tadākārasphuraṇam eva tasya sphuraṇam iti cet, na, tasyāropaviṣayatvāt | na hi marīcivisphuraṇam eva jalasphuraṇam, tena sahaikīkaraṇād iti cet | ko 'yam ekīkaraṇārthaḥ | yady ekatāpattau prayojakatvam, tadāropyāropaviṣayayoḥ kadācid ekībhāvābhāvād asambhavam eva | na hi śaśaviṣāṇe kāraṇaṃ kiñcit | na ca pūrvam anekam ekatām etīti kṣaṇikavādinaḥ sāmpratam | arthāntarotpattimātraṃ tu syāt, na ca tad apy upalabdhigocaraḥ anyatrāropaviṣayāt | na ca tāvatāpy arthasya kiñcid iti kutas tasyāropaḥ | athaikapratītiḥ ekīkaraṇam | tathāpi na dvayoḥ, āropyānubhavābhāvāt | na ca dvayoḥ pratītir ity evāropaḥ, nīlapītavat, āropyabodhagandhābhāvāc caikatvena pratītir ity api nirasanīyam | yadi hi bāhyaṃ pratibhāseta, ekatvenānekatvena vā satāsatā vā pratītir iti yuktam |
sarvākāratatsvarūpatiraskāreṇa sā pratītir ity ekapratītir iti cet | tatsvarūpatiraskāre tarhi tadapratibhāsanam eva | kasyacid aṃśasya pratibhāsanād iti cet? na, niraṃśatvād vastunaḥ sarvātmanā pratibhāso 'pratibhāso veti śāstram evātra paramate vistareṇa 

[389] adhyavasāyād iti cet | so 'pi vikalpāparanāmā svākāram antareṇa vārtām api bāhyasya na jānātīti uktaprāyam | athābhedena pratītiḥ | adyāpi paryudāsapakṣe aikyapratītir evoktā bhavati pratyuktā ca | bhedena pratītiniṣedhamātre 'pi na bāhyasya pratītir ukteti kutas tadāropaḥ | bhedena neti ca nirūpayogam, abhedenaikyena pratītivyavasthāvirahāt, āropaviṣayamātrapratīteś cāpahnotum aśakyatvāt | tanmātrānuvādinā na kaścid viśeṣa ukto bhavati |
tasmād yāvac cintyate tāvad āropyasparśābhāvan nāropo nāma | yathā kathañcit tatpratibhāsaparibhāṣayā ca tadāropeṇa bhramavyavasthāyām alīka iva satye 'py ākāre uparodhaḥ, na tu tāvatā tāttvikatvam uktaṃ bhavati | evaṃ tarhi tasya svarūpanirbhāse 'pi sutarām na bhrama iti kathaṃ bhrāntisthitiḥ | na kathañcit, yadi vicāre ādaraḥ | avicāraramaṇīyam ābālasiddhaṃ vyavahāram upādāya pudgalādivādāropam api vyavaharāmaḥ | vicāryamāṇas tu viśīryata eva ||

ātmā yathā yathā bāhyaṃ yathā saṃvādataḥ pramā |
tathānekaviparyāsau vyavahāraparāyaṇau ||

tatra yāvad avicāras tāvat saṃsāro yāvac ca svarūpaparicchedaniṣṭhā tāvan nirvāṇam |

parijñānaṃ bhavasyaiva nirvāṇam iti kathyate |

iti nyāyaḥ | kathaṃ tarhi bhavaparijñānam, kathaṃ vā tattvato 'sato bhramāt pravṛttyādir iti vakṣyāmaḥ | yathā tu nirākāravādī tattvato bhramavyavasthām upasthāpayati tathā pratīmaḥ tāvat | tasyāpi tarhi parāroparūpā bhrāntir mā bhūt | alīkākārayoga eva bhrāntiḥ tatkṣepaḥ kṣemaś ceti kim ayuktam | prathamamideva(?) tāvat yallokaśāstrayor atikramaḥ, rajjau hi janaḥ sarpāropād bhramaṃ vyavaharati, na tu jñānaṃ kenacid ākāreṇa janaṃ spṛśati | sa ca sarpāropo nirūpyamāṇaḥ kiyatīṃ koṭimāṭīkata iti nodyamaḥ, nāpi paryantanayanaśaktir itarasya | tallakṣaṇāṃ tāvad bhrāntimayaṃ vyavaharatīti siddham |
śāstre 'pi svapratibhāse 'rthādhyavasāyena pravṛttir bhrāntir ucyate | na tu svapratibhāso 'narthaka ity eva | tathā dṛśyavikalpayor ekīkaraṇāder apy ayam evārthaḥ | na tv atrāpi 

[390] vikalpyam alīkam ity eva, kiṃ tu dṛśyāropād iti |

nirvikalpe 'pi candradvayamidaṃ dṛśyata iti vikalpena svavyāpārasya tatraivāropād avicāritaramaṇīyaṃ (avicāritaramaṇīyaṃ) syāt |

bhramatvam avikalpe 'pi vikalpān na tataḥ param |
ato vikalpe viśrāntam avikalpe 'pi kathyate ||

tasmāt sarvatra parāropād eva bhramasthitir iti | tadasamādhāya paribhāṣāntaraṃ nāmeti kim aprayuktam ataḥ | athāyogād eva parihāra iti ka eṣa doṣaḥ, samarthanāsāmarthyasya svīkṛtatvād iti cet | yady evam,

samasti tāvad vyavahārasiddho bhramo vicāraś ca virodhako 'sya |
etāvataivābhimataprasiddheḥ śeṣo viśeṣo 'bhiniveśaleśaḥ ||

sa hi sāṃvṛto bhramaḥ satyālīkapakṣayor aviśiṣṭaḥ kevalam ākārasyāpi mayā alīkatvam abhyupetam iti tasyāpi paryante sthitir mā bhūd iti bhramatvāpādanam abhiniveśamātraṃ saṃkleśavyavadānayor anyathāpi siddheḥ |

yāvad eva vicāreṇa bhramabhraṃśo 'stu śobhanam |
sarvathāsann iti punaḥ sundarād api sundaram ||
ata eva prayatnena vicāra ucitaśramaḥ |
sato 'panayane jātu śaṅkā syād api dhīmatām ||

ity antaraślokau ||
tasmād alīkasambhavo bhrama iti kim anena | tadasvīkāriṇo 'pi paramatānupagamamātram etat, ta dṛṣṭanyāyātikramaḥ | yad apy ucyate, ayogāt tatparihāra (tatparihāra) iti tadayogadarśino 'satyaprakāśo bhrāntir iti kīdṛśī yogadṛṣṭiḥ | tathā hi asatpratibhāsa iti asadīśvarādeḥ khyātiḥ, bhāsamāno vā ākāro 'san, san vā kaścit na khyātīti vivakṣitam | tatra,

[391] yasya svarūpanirbhāsas tad evāsat (81a) kathaṃ bhavet |
bādhāto yadi sāpy ekā pratyakṣānumayor nanu ||
pratyakṣe yady aviśvāsa ekatrānyatra kā gatiḥ |
tatpūrvam anumānaṃ vā katham āśvāsagocaraḥ ||
(ṭhese two verses can also be found in RNA1 125,2, RNA2 132,7-10)
svarūpasākṣātkaraṇād adhyakṣatvaṃ na cāparam | 
(cf, RNA1 126, RNA2 132,33-133,2:
śāstre 'pi svarūpasākṣātkāritvam eva pratyakṣatvam uktam |)
vikalpabhramabhūmitvam ata eva hi bādhitam ||
yadi nādhyakṣatā tasya rūpanirbhāsa eva na |
tatas tadasadīśādi pratibhātīty asaṅgatam ||
yadi tu pratibhāseta rūpam asya sad eva tat |
tad asat pratibhātīti pratibhāty asad eva vaḥ ||
(these three verses can also be found in RNA2 133,17-22)

etena dvitīyo 'pi pakṣaḥ pratikṣipto veditavyaḥ | pratibhāsād eva sattāsiddher bādhakāvakāśabhāvāt | nanu,

dṛṣṭam eva dvicandrādipratibhāse 'pi bādhitam |
na dṛṣṭe 'nupapannatvaṃ tatpūrvoditam apy asat || 
(quoted in RNA1 125, RNA2 132,11f,, where the
 last pada reads tajjñātam api bādhyate for tatpūrvoditam apy asat)

tad apy asat | bādhyasyāpratibhāsanāt, pratibhāsinaś cābādhyatvāt | tathā hi,

buddhyākārasya nirbhāso bādhā bāhyasya vastunaḥ |
rūpasyaiva hi nirbhāsaḥ sparśāder api bādhanam || 
(cf, RNA1 125, RNA2 133,14f,, where the second half 
reads sphūrtāv apy aviśvāse kva viśvāsa iti kīrtitam ||

sa hi rūpamātrapratibhāso rūparasagandhasparśasamudāyaviśeṣatayā adhyavasīyate | ata eva keśādau karaparāmarśodyamādisambhavaḥ sato bādhāpi tatsahacaritasyaiva rūpasya, na rūpamātrasya | tathāvidhārthakriyārthī hi sarvas tatsādhanasyaiva 

siddhibādhayor avadhatte, na yasya kasyacit |
ṣaṇṭasya rūpavairūpye kāminyāḥ kiṃ parīkṣayā ||

[392] tattvacintakā eva tu prayojanāntarāpekṣayā sāmānyādikam api parīkṣante | tatra yad rūpamātram ābhāti ye ca sahacāriṇaś catvāraḥ samudāyarūpatayādhyavasīyante tad ubhayeṣām abhedābhimānī jano vivecanābhāvād idam asad alīkaṃ veti vyavaharati | atas tadabhimānād eva yāvān atra vidhiḥ pratiśedho vā sarvo 'dhyavasitaparyavasāna eva, anyāropeṇa tadrūpasya pracchāditatvāt | tato na tattvatas tasya bādhām, śabdārthavat | yasya ca kalāpasya bādhā na tasya pratibhāsa iti siddham |
tato 'bhimānamātrakṛtā bādhāpi pratibhāsino yadi syāt tattvam astu mā bhūd iti na kṣatiḥ sāṃvṛtam uccāvacam īdṛśam anubhūyata eva jagati | ata eva tattvacintāvatāraḥ | kevalam uktaprakrameṇa tadasphuraṇe kathaṃ tadavasāya ity āyātam asatprakāśanam | tathā abhedābhimāne abhedasyāsataḥ khyātiḥ, pracchādanam anyāropeṇety api nānyapratibhāsanaṃ vineti sphāragalam utthānaṃ syāt | tatrākṣiṇī nimīlya yadi cintayet svayam ātmānam upahaset | tathā hy uktam etad adhyavasāyasyāpi nākāraviśeṣollekham uddhūyāparaḥ parāropaprakāro nāma | na cānātmanaḥ saṃvedanam | na ca svākāraniṣedho 'bhimato janasya, śakyo vā, svarūpanirbhāsino niṣedhavirodhāt | tato yat sākāravāde jalpitaṃ, nityādayaḥ santa eva syur iti tadātmana evāpatitam |

pratibhāse 'pi bādhā cen na sattvam asatāṃ matam |
(81b) nāniṣiddhopalabdhīnāṃ niṣedhasya niṣedhataḥ || 
yasya svarūpanirbhāso bādhakād yadi tan na sat |
bādhake 'pi ka āśvāsaḥ svarūpāntarabhāsini || 
	anyasvarūpopanayāt tatsvarūpanivāraṇam |
tatrāpi saṃśayo jātaḥ pūrvabādhopalabdhitaḥ ||
iyam evāgrahe bādhā nākṣajasyāparā yadi |
asyāḥ pūrvaiva bhavatu rūpanirbhāsanaṃ samam ||
nānyāvabhāsinīty atra pramāṇaṃ kiñcid asti vaḥ |
api svarūpanirbhāse yadā bādhakasambhavaḥ || 
(the last four verses are quoted in RNA1 129, RNA2 136; see there for variants)

[393] tasmāt,

anirbhāse svarūpasya hetuśodhanaviplave |
bādhaśaṅkāvinirbhāse 'py evaṃ ced viplavo mahān || 
(quoted in RNA1 129, RNA2 137)

ity antaraślokāḥ |
tataḥ sarvathā nirastam asatprakāśanam anavadhāritārthavyavasāye śabdaśravaṇamātreṇa pratyujjīvayituṃ saṃrambha iti kim aparam upahāsakāraṇam |

pramāṇena nirastasya śabdād ujjīvanaṃ punaḥ |
daṣṭasya phaṇinā mantaprabhāvād iva kautukam ||

tasmād ātmagotvādiśabdaprayogavat vyavasthātadbījayor anveṣaṇamātraṃ svataḥ parato vā ādriyante santa ity eva sādhuḥ | tad ayam atra paramārthaḥ, vividhānādivāsanāvaśāt prabodhakapratyayaviśeṣāpekṣayā vikalpaḥ kenacid ākāreṇopajāyamāna eva bahirmukhapravṛttyanukūlam arthakriyāsmaraṇābhilāpādiprabandham ādhatte | tataḥ puruṣasyārthakriyārthino bahirarthānurūpāṇi pravṛttinivṛttyavadhīraṇāni bhavanti | pṛthagjanasantānajñānakṣaṇānāṃ tādṛśo hetuḥ bhāvasya niyatatvāt | aniścitārthasambandhavikalpakāle 'pi sadasattādinirṇayādipravṛttiprasavaḥ |
tatra yad ubhayathāpravṛtte sādhanasāmarthyam asya svahetubalāyātam ayam eva pravṛttiviṣayavastvāropo 'dhyavasāyāparanāmā, yathā candrādijñānasya bhrāntasyābhrāntasya vā taddarśanāvasāyajananam eva grahaṇavyāpāraḥ | svacid apīyam arthavid eva kāryato draṣṭavyeti nyāyāt, tathā vikalpasyāpy agnir atretyādinākāreṇotpadyamānasya pravṛttyākṣepakatvam eva bāhyādhyavasānam | yathā ca nirvikalpasya candrādyākārataiva tathāvasāyasādhanī, evam avasāyasya api tādṛśākārataiva viṣayāntaravimukhapravṛttisādhanī | tatas tadākārāvabhāvo 'syānadhigatārthakāraṇabhāvo 'py āropaviṣayatvena pṛthag iva vyavasthāpyate, āropyajñānaṃ ca |
evaṃ tarhi tad eva trayam asad vyavasthāpyate, vyavasthā ca pratītir iti nāsatpratīter muktir iti cet | so 'yaṃ pravāhe 'ṅganyāsaḥ | uktaṃ hi tadanurūpapravṛttyākṣepa eva tadāropo na paramapratītir nāmeti |

[394] tato 'dyāpi trayasyāsato 'dhyavasāya iti tadanurūpavyavahāramātram asatpratītivādānādarādyavasthālakṣaṇam (: arādyavasthālakṣaṇam) asad idam ityākāraṃ jñānaṃ ca phalam iti na kaścit doṣaḥ |
evam anyatrāpīdṛśi kṣudropadrave 'bhyūhyam | iyam īdṛśī sarvavikalpānā atasmiṃs tadgraharūpā bhrāntir anubhavānusāriṇī | etad eva dṛśyavikalpyayor ekīkaraṇaṃ vyavahriyate svapratibhāsavedanamātrāt paratra pravartanaśaktir yā tadapekṣā ca pararūpeṇa svapracchādanastitiḥ | pratibhāsāpekṣayā tu pararūpaṃ svarūpeṇa saṃvriyate ity ucyate, tasyaivaprakāśāt | sato 'pi bāhyasya prakāśād eva tattvato nirviṣayatvam | ākārasya cātmarūpatvāt, anadhyavasāyāc ca | ata eva yathādhyavasāyam, yathāpratibhāsam, yathātattvaṃ ca tridhāpohasthitiḥ |
vijātivyāvṛttaṃ dhvanibhir abhidheyaṃ yadi bahirvikalpe tatkalpo bhavatu punar aṅgaḥ kṛta iti | nidānenedānīm ubhayam api bhāsādhyavasiter (bhāsādhyavasiter) apohena
abhāvena bāhyasya hi pratibhāsābhāvaḥ | dhvanijanitavijātivyāvṛttavastusadṛśasyākārasya cādhyavasāyābhāvo yadi tarhi na kiñcid vācyam iti kas tattvataḥ apohārtha iti cet | apohaḥ sphuṭam ayam asau yan na kim api || abhidheyam iti sambandhaḥ pūrvavākyavat | ayam arthaḥ, apoho vācya iti tattvato vācyasyaivāpohaniṣedha ity arthaḥ | yathā abhāvo bhavatīti bhāvo na bhavatīty arthaḥ | tasmāt śabdaviṣayaḥ svalakṣaṇam iti siddham | yat sūtram

yena yena hi dharmeṇetyādi |

etāvati mūle kiyantaḥ pallavāḥ prādurbhavantv apohavādināṃ nātra nirbandhaḥ | yataś ca vikalpasya bāhyaniścayanaṃ nāma dharmo bahirmukhapravṛttihetutattvalakṣaṇo niṣṭhitas tata eva sarvākāraniścayo 'pi prasajyamānas tadanurūpaparavṛttyupayoganiṣṭhitātmā syāt | na caikākārollekhino vikalpasyākārāntareṇa pravartanaśaktir anabhavaviṣaya iti kutaḥ śabdapramānāntarāpekṣeti yuktam |

[395] tatra nirvikalpakaṃ bhrāntam api spaṣṭapratibhāsavaśat grāhakam avasthāpyate | vikalpas tu vimarśākāratayā svayam anyānapekṣapravartakatve 'py aspaṣṭaikavyāvṛttyullekhād āropakādivyavahārabhājanam | sarva eva vikalpo bahir aspṛśann eva saty asati bāhye pravṛttiprayojakatayā bhrānta ucyate | asati tu tādṛgvikalpotpādanaśaktigarbhākārayogo nirvikalpakasya bhrama iti sthitam |

sarvā nirviṣayaiva kalpanamatir vyavṛttibhedānuga-
svākārotkalitā tu vīkṣitaphalasmṛtyādimātanvatī |
lokasyākṣipati pravṛttim anapekṣaivānyad adhyakṣavad
vastvāropa itīrito 'cirṣi jalāropo jalānām iva ||

iti saṅgrahaḥ ||
evaṃ ca sati yad adhyavasitaṃ bahiḥkalāparūpam iti pravṛttiyogyatāṃ nītam uktakrameṇa bādhyaṃ ca tasya na pratibhāsaḥ | pratibhāsinaś cākārasya na bādhaka iti sthitam ||
na hi tadarthakriyāyāṃ kaścid vivādaḥ | arthakriyāpahitasya pṛṣṭhajo 'dhyavasāya eva na ca tasyāḥ kṣatiḥ | kṣatis tu kalāpaviśeṣasādhyāyā eveti tasyaivābhāvaḥ | tat kathaṃ pratibhāsamānasya bādhā iṣṭety ucyate, vyāpakānupalambhāpekṣāyāṃ ca sarvaṃ pūrvam āvartata iti ||

vyāpakābhāvacintāyāṃ na poto na ca pippilī |
doṣo (82b) 'ntareṇa sākāre saṃkleśādiparīkṣaṇam ||

ārabdham | tatra satyasvākārasaṃvedane 'pi sarvajñānāṇāṃ vyavahāraprasiddham anantakālabñjanirjātavyavasthaṃ bhramatvam āśritya na saṃkleśakṣatiḥ | yathā ca bāhye sati kvacid bhramavyavasthā, tathā nirṇaye sarvatra | kevalaṃ bahirmukhapravṛttyapekṣayā kriyamāṇo nātmani kaścid bhrama ity uktaṃ bhavati |

yad yathā bhāsate jñānaṃ rūpaṃ tasya tad eva hi |

evaṃ śabdayojanāyāṃ bahiravasāyāt tatraiva vikalpakatvam aspaṣṭatvaṃ ca, jñānāntarāpekṣayā tasyaivārthasya kevalasya spaṣṭasya cāvasthānāt | ātmarūpe tu tādṛśākārā vyabhicārāt tasyā buddheḥ sāmagrīviśeṣajanmanaḥ kutas tathāvyavasthā |

[396] yadāpy anayaiva anyāviṣayīkṛtya yojayitum iṣyate śabdena, tadāpi paratraiva yojanā nātmanīti śāstram atra cintyam | tasmād vikalpikaiva na syād iti svāpekṣayā siddhasādhanam paratra tu vikalpakatvam evādhyavasāyavyavasthābalāt |
atha vastusvarūpanirbhāsabalād evam ucyate, tad etat sākārapakṣe 'bhidhātum api mahat sāhasam | adhyavasāyena tadākṛṣṭer iti cet, na, tasyānyathāvyavasthāpitatvāt | na hi tatsphuraṇe 'vasāyo nāma, pratibhāsasyaiva prāpteḥ | ata evāpratibhāsamānasyāpi svalakṣaṇasya bhrāntyā tatrāvasāyād iti na yuktam | avasāyena tadvittisparśe pratibhāsaḥ ko 'paraḥ | aspaṣṭatvād iti na yuktam | tadrūpavittau tasyaivāsiddheḥ |

jāto nāmāśrayo 'nyonyaḥ | (PV III 235a)

ityādi smaryatām |
na ca tadā bhrāntir bhavitum arhati, vasturūpasyaiva nirbhāsāt, alīkavitter iti cet | saivāstv arthādhyavasāyaḥ katham | saiva sa iti cet, na, alīkam idam iti viduṣo bāhyādhyavasāyavyavasthābhāvāt | nālīkavijalpanam api tu tatsaṃvedanaṃ bāhyādhyavasāya iti cet | evam api paryāyatāmātraṃ syāt, nābhimatārthavyaktiḥ | bahiḥsvarūpasparśavirahe hi yāvad uktam alīkākārajñānam iti tāvad uktam avasāya iti | tato na viśeṣaḥ kaścid uktaḥ | tathā ca sati yathālikākārajñānaṃ na bāhyasyeti sambandham arhati, tathāvasāyo bāhyasyeti na sambandhī bhavet | tadbodhābhimānadvārikā hi ṣaṣṭhī tadabhāve bhavet katham ||

tataḥ paramparāyātam alīkaṃ yadi tasya tat
tāvatā ca bhramo naivam analīke 'pi duṣyati ||

tato yad ucyate, tad ayam abhilāpasaṃsargayogyaḥ prathibhāsaviśeṣa eva buddher arthādhyavasāya iti tannirastam, arthasyeti sambandhānupapatteḥ, bodhe ca bhramābhāvāt | api cālīkaḥ pratibhāsa ity evāvasāyo 'stu kim abhilāpasaṃsargayogyaviśeṣaṇena | nirvikalpavyavacchedārtham iti cet | yady evam analīkavāde 'pi tadviśeṣaṇaviśiṣṭam eva jñānaṃ bhramo na sarvam iti na sarvathā saṃkleśaviśuddhivaidhuryam, bhramabhraṃśe 'pi jñānajātiviśeṣasyaiva viśleṣāt | ubhayamate 'pi cābhilāpasaṃsargayogaḥ parāpekṣa iti na kṣatiḥ | kevalaṃ tadapratītau tadavasāyavyavasthā dustheti doṣaḥ | sa cāvayoḥ sādhāraṇa iti |

[397] tasmāt sudūram api dhāvatā pratītim antareṇāpi śaktiviśeṣād eva bahiṣṭhāṃ vṛttim ākṣipaṃs tadgrahopacārād avasāyo bāhyasyeti sambandhayadvṛttim adhyāsta ity upagantavyam | tadā cālīkāḥ satyo vā ākāra iti na viśeṣaḥ | evaṃ cāvasāyārthe 'vasīyamānatvena prakāśyatām āsañjyārthasya tādātmyam asaty arthe 'bhāvādikaṃ ca yuktam, tat sarvam anupapannam | adṛṣṭvā buddhir arthaṃ pravartayatīti ayam eva viplavaḥ | ata eva vikalpākāre 'py apohe vācye arthasya sparśābhāvāt kva sarvākāraparicchedaprasaṅgadoṣa ity āha,

upaplavaś ca sāmānyadhiyas tenāpy adūṣaṇā | (PV I 169)

iti, ekavyāvṛttyākāratayā tatraiva pravṛttyākṣepāt | tāvatā ca puruṣaḥ paritoṣalābhāt nāparaṃ vivecayati | tanmātrasyālābhe tu visaṃvādam āha - yasya ca sato 'pi na vikalpabuddhau kasyacit prakāśaḥ, tasyāsato nāmeti yuktidūram etat | na ca prakāśamānasyāsattvam iti | tat kathaṃ gotvadṛṣṭāntena nīlasyāsataḥ prakāśanaṃ, tādātmyakalpanaṃ ca | etena nānārūpaniṣṭhayor ityādy api nirastam | asatprakāśayor virodhasādhanād ekavastunīti cāyuktam, prakāśasya nīlavyatiriktasya vastuno 'bhāvāt bhedakalpane ca na prayojanam, dvayor ekaniṣedhamātrasya vivakṣitatvāt | sa caikatra pratibhāsiny anyatra kalpite syāt, ghaṭa iva paṭatvasya, bhinnapratibhāsayor api vā śaśakamaśakayor iva | abhinnapratibhāsayoḥ punar atadvyāvṛttimātravyavasthāpitabhedayor na kvacid ayaṃ nyāyaḥ siddhaḥ |
varṇasaṃsthānayor abhinnapratibhāsane 'pi saṃsthānam asad iti cet, na, vyatiriktasyaiva avayavasaṃsthayogākhyasya kalpitasya saṃsthānasya tatrāpi niṣedhaḥ, parimaṇḍalādivyavahāragocaradaśāvyāvṛttodayaś caturasraśabdābhidheyo varṇātmā kathaṃ niṣedhyaḥ | tathehāpi bhinnasya kalpitasyaiva niṣedhaḥ prakāśasya nīlasya vā nīlātmā prakāśātmā vā nīlo na niṣeddhuṃ śakyaḥ, avyatirekapratibhāsād eva | tataś ca vastutve 'nāropitatve vā sādhye nīlasya bhāvāt |
prakāśabhūtabuddhyākārāpekṣayā ca na sādhyābhāvaḥ | na hi gotvākāraprakāśasya kenacid āropaḥ sadvyatiriktasyāropakasyābhāvāt, svayaṃ ca svahetor gotvākārasyaiva prakāśasya niṣpatteḥ | na cātmanaivātmana āropaḥ, nāpy anyenānyasyāropo, nāmakaraṇaṃ [398] tu syāt (83b) tataś ca prakāśātmakatvaṃ sarvatrānāropitam eveti nāsiddhigandhaḥ |
kiṃ ca, āropitaṃ jalādivad asphuṭam eva bhavitum arhati | nīlasya ca prakāśatā sphuṭataraiva vedyate | na tu bhinnaprakāśasya tu bhinnanīlatvasyeva, sphuṭatve vā nīlavat prakāśasya sataḥ khyātir āyāteti |
evaṃ yatra yatra tarkāgamayor asad alīkaṃ vā pratibhātīti pratītiḥ bhāṣyakāravyākhyānād anyatra tatrādhyavasitāpekṣayaiva vyāvahārikābhiprāyād vā | sa hi tadākṛtikalpitabāhyasādhyārthakriyābhāvamātrād alīkādi vyavaharati | tadanuvādena bāhyaniṣedhamātram etat | tattvatas tu sadantaram evāsat, iṣṭād anyatayā cālīkam ucyate | athāpi syāt | yadā nityākārā buddhiḥ, tadānekakālavyāpitayodayād ākāravan nityaṃ sad eva syād ity api yat kiñcit | anukāramātreṇa hi tadākāratā, na tu tādātmyena, agnivikalpamātreṇa dāhaprasaṅgāt | tato yathā tāvad deśavyāpako vaṭaviṭapī patramātrapidheyenāpi darpaṇatalapratibimbenānukṛtaḥ kuto 'py ākārabhedāt tathā kṣaṇikenāpy ākāreṇa nityaḥ | anubhavaś cātra, nityātmādivikalpanakāle buddhyantarāvakāśaparipanthinīṃ sakalakālavyāptim antareṇaiva tadanukāraḥ |
alīkatve 'pi hi na tāvat kālavyāpinaivālīkena bhavitavyaṃ nityākāreṇa, anyathā tadanurūpasadasattāvicārādipravṛttyākṣepakatvābhāvāt | ato leśena tadanukāraḥ kālavyāptiṃ vināpīti yuktam | yathā cordhvadaṇḍādipratikṛtir yadā (pratikṛtir yadā) kadādriyate | adha ūrdhvam adhyabhāgair atītānagatapratyutpannarūpopalakṣaṇaparair nityasya sarvāvasthājanyam ekasyām eva syād iti darśayitum, tathā buddher api kṣaṇam eva tadākārāyā nodayavirodha iti | tasmāt yad asat tan na prakāśate, adhyavasitamātraṃ tu syāt | yathoktaṃ prāk | yaś ca prakāśate svātmanāsāv asann iti siddham | tataś ca nāsataḥ khyātir nāma bhramalakṣaṇam asambhavāt | ata eva san na prakāśata iti na tṛtīyo 'pi prakāraḥ, prakāśavyāptatvāt sattāyāḥ, aprakāśasyāsattayā grasteḥ (ṭhakur: vyāpter ity arthaṛ) |
nanu prakāśo nāma vastunaḥ sādhakaṃ pramāṇam | na ca pramāṇanivṛttāv arthābhāvaḥ | arthakriyāśaktiś ca vastusattvam | tac ca nāprakāśasyāpi virudhyata iti cet | satyam etad bahirarthavāde 'prakāśasyāpi tasyābhyupagamāt | keśādipratibhāse 'dhyavasitasyārthaśaktiviyogād 
[399] evābhāvasiddheḥ | (The passage can be found in RNA1 125, RNA2 132,20-24) sarvathā bahirarthābhāve tu jñānasya prakāśāvyabhicārāt tāvataiva sattve kim arthakriyāyā |

katham anyahṛdaḥ sattvaṃ prakāśād eva nāsya cet |
nārthakriyāpi sarvasmai kvacic ced bhāsanaṃ na kim || 
(quoted in RNA1 125, RNA2 132,25f,)

api ca,

bāhye 'py arthe prakāśena sattvaṃ tattvata iṣyate |
pratipattur abhiprāyāt śaktyā sattvavyavasthitiḥ ||
śakter api prakāśena vinā (84a) sattāprasiddhitaḥ |
śaktyantarabaleneti kathāyām anavasthitiḥ ||
kāryeṇa jñāyate śaktiḥ parāpekṣā ca kāryatā |
śakter aniścaye 'py asti bhinnavyāvṛttito yadi ||
śakter aniścaye tasya kāryatāpi kathaṃ nanu |
vastusvabhāvaḥ kāryatvaṃ bhinnavyāvṛttibhāg api ||
anyathā kiṃ na keśādeḥ kāryatākāryataiva cet |
tarhi prakāśa evāstu sattvam avyabhicārataḥ ||
nāropitānāṃ kāryaṃ cet prakāśo 'pi na kiṃ tathā |
ekīkārāt prakāśaś cet kāryatāpi kathaṃ tathā ||
phalābhāvād yathā nāṅgaṃ nāṅgābhāvāt phalaṃ tathā |
tato vastutvasandehe sandehaḥ kāryatādiṣu ||
tasmād abhyāsasāmarthyāt sāmarthyasya viniścayaḥ |
prakāśa eva sattvaṃ tatkāryaṃ dhīr eva tasya vā ||
na ca kāryāntareṇāsyāḥ sattvaṃ kiṃ tu svasaṃvidaḥ |
gocaraṃ hi vyabhicaren na svaṃ buddhiḥ kadācana ||
kasyacit tatra sandehe kārye 'bhyāsād viniścayaḥ |
sattvaṃ tato bahir api prakāśād eva tattvataḥ ||

[400]	na kṣaṇikatvakṣatiś caivaṃ jñānenaikakṣaṇagrahāt |
kādācitkaṃ ca tajjñānaṃ liṅgaṃ nitayabalavyaye ||
uktā ca śāstre (corr.: śāsre) dhīḥ sattā dṛśyasyāsattvam apy adhīḥ |
vyapadeśārthakṛtyādihānyapekṣā vinākṛtā ||
aśaktir api tatrāpi (corr.: tatrepi) na bādhakam iyān punaḥ |
viśeṣo dṛṣṭyadṛṣṭī ca sattvāsattve udīrite ||
kadācit kasyacit kvāpi prakāśo 'sty anumāntataḥ |
mṛṣā prakāśābhāvas tu vibhāvyo bahirādare ||
vikalpa evānumiter abhāve 'pi prakāśanam |
tāṭṛśāṃ yādṛśī sattā prakāśo 'py astu tādṛśaḥ ||
arthakriyārthī sakalaḥ phalenaivaiti vastutām |
pratibhāsaṃ ca tatraiva nyasyatīti kriyāśrayaḥ ||
na caivaṃ kṣatir ārabdhaṃ mānaṃ ca vyavahārikam |
śaktir uktā tataḥ sattā svabhāvaḥ śuddha eva ca ||
tasmād bāhyārthavāde 'pi yady api vyavahārataḥ |
śaktiḥ sattāprakāśas tu tāttvikīti dvidhā sthitiḥ ||

ity antaraślokāḥ ||
athākārasya pratibhāsino 'pi śaktiviyukteḥ sattvaṃ mā bhūd ity amunā manorathena śaktiḥ sattvam ucyate, tad api tadvyatirikte pramāṇābhāvāt kīdṛśī iṣṭasiddhiḥ |na cākārasyārthakāritvaniṣedhi 'pi śakyaḥ, upādeyakṣaṇasyādhyavasāyasya tadārabdhaprabandhasya ca sadasadādinirṇayarūpasādyāpy anucchidyamānasya janmani niyataprāgbhāvitvasya darśitatvāt, anyathā na kvacid api hetuphalabhāvasiddhiḥ syāt | vyatiriktaṃ prakāśamātraṃ tatra hetur iti cet |

anvayavyatirekābhyām ākāro dṛṣṭaśaktikaḥ |
hetutvam anyo labhata iti rājakulasthitiḥ ||
[401] yadi tasyāpi hetutvam ākārasya na vāraṇam |
na hīndhanasya hetutvaṃ dhūme vahnir apahnute ||
ekāpekṣaṃ parasyātha kartṛtvaṃ taddvayor api |
bhāvānuvṛttisāmarthyād dahanendhanayor iva || 
	nīlāpekṣaḥ prakāśo 'nyaḥ karotīti viniścaye | 
	piśāco vahnisāpekṣo dhūmāṅgam iti cāgatam || 
	avidyāpy ata (84b) evāṅgaṃ kevalā na prakalpate | 
	dṛṣṭasāmagryapekṣā hi na kvacid vinivāryate || 
	anyathā citram akhilaṃ karmaṇaivopajanyate | 
	anyahetuvilopaḥ syān na ca syāt pauruṣaṃ phalam || 
	bhāvābhāvānanukṛtau na hetuphalatā kvacit | 
	bhāvābhāvānukāre ca na hetuphalatā kvacit || 
	nīladṛṣṭyavasāyaś ca nānīlākāradarśanāt | 
	śuktau hi rajatāropo na varṇasya vyatikrame || 
	rūpi samānajātīyād bhedagrahaṇaviplave | 
	rūpyāropaṇam aṅgaradarśane tadadarśanāt || 
	astu vā daivato 'kasmād anyathāpi samīkṣaṇam | 
	jātibhedas tadonneyo yoginirmitadhūmavat || 
	yathā bāhyasya bījasya sattvahetutvasaṅgare | 
	bījākāradhiyas tadvad aṅkurākārajanmani || 
	tathā cārthaṃ kṣipan (cārthaṃ kṣipan) bāhyaṃ tatsthāne jñānam ādiśan | 
	utpadyante nirudhyante pratyayā ity avocata || 
	vyāpakas tasya dharmaś cet pārthivatvādikāraṇam | 
	prakāśo 'py astu na vyaktir iti sādhvī vyavasthitiḥ || 
	[402] yad eva tarhi nīlasya bāhyasya phalam īkṣitam | 
	tadabhāvān na keśādijñānadṛṣṭasya vastutā || 
	tatkriyāvirahāt tarhi tattvam eva niṣidhyatām | 
	na kriyāntarayuktasya vastutāmātravāraṇam || 
	aher giriguhāgarbhān niryato nirjharabhrame | 
	tatkriyātikramād astu vastuto vastutaiva kim || 
	avaseyakriyāhānes tadarthārthī janaḥ punaḥ | 
	tatraiva sattābhāsena buddhirūpam asad vadet || 
	atas tadanurodhena nirbhramābhimate grahe | 
	kalpitasya niṣedhārtham asadbhātyādibhāṣaṇam || 
	taddhiyā na svavedyaṃ tat kiṃ tv anyat tac ca naiva sat | 
	ato 'sad eva gotvādi nākārasyāprakāśataḥ (nākārasyāprakāśataḥ ) || 
	yathā vā candrayugalaṃ tathaiko 'pi na candramāḥ | 
	avaseyātmanābhāvas tatrātrāpi tatheti dik || 
	iyaṃ yathādhyavasitivyavasthā tattvataḥ punaḥ | 
	deśādayo na sāmānyam anarthābhiniveśataḥ || 
	ity āha na tv anarthatvād ity anyac ca sphuṭābhatā | 
	jñānarūpatayārthatvāt keśādīti matiḥ punaḥ || 
	sāmānyaviṣayaṃ keśapratibhāsam anarthakam | 
	indriyajñānasaṃkhyātam asad bāhyāvasāyataḥ ||

tathā

jñānarūpatayārthatve sāmānye cet prasajyate | 
	tatheṣṭatvād adoṣo 'rtharūpatvena samānatā || 
	apratikṣepabhāg dharmī śabdārtha iti cāsakṛt |

tasmāt,
 
	[403] yathāpratīti kathitaḥ śabdārtho 'sāv asann iti || 
	svayaṃ vibhaktam uktā ca bhāṣye jñānātmabhūtatā | 
	yathāpratīti sattvaṃ cet pratītir yadi bhāsanam || 
	saiva sattā bahir iva jñānatve ca na bādhakam | 
	na bādhā vyāpakābhāvo 'śaktyādis tu bahir matau || 
	yuktaḥ pratītyā śabdārthaḥ śābde tadrūpabhāsanāt | 
	svākāre 'dhyavasāyaś ca bāhyatvenaiva dehinām || 
	tenāsattve ca sattvoktir yathā tattvam iti sthiram | 
	tathā tridhātudhīmātram iti citraiva sā matā || 
	sarvaśūnyādiśabdeṣu tulya eva pariśramaḥ | 
	sākāram eva taccittam (85a) arthābhāsam itīritam || 
	vikalpitasya bāhyasya niṣedho hi svayaṃ kṛtaḥ | 
	vāsanopahatatvaṃ cāniṣṭe rūpodayān matam || 
	pravṛttyākṣepitasaṃkalpasūtisāmarthyagarbhataḥ | 
	advaitaśikharārohe na pravṛttinirvṛttayaḥ || 
	tā eva saṃsāra iti tadvettuḥ katham iṣyatām | 
	darpaṇe dṛśyate rūpam iti bālābhimānataḥ || 
	nūdya vedanākāre tadāropanivāraṇam | 
	tathā bhāveṣu bhāvatvaṃ jñānākāreṣu bāhyatā || 
	yathā timiriṇā dṛṣṭacandrayoś candratāsatī | 
	nimnāc ca virahād bāhyenaikatvaṃ darpaṇe 'sti na || 
	nāntaḥpraviṣṭanirbhāsāt pṛthaktvaṃ pratipātinā (corr.: pratighātinā) | 
	bhāvair ākārasaṃjñair vā lakṣyate bodharūpatā || 
	sāmānyaṃ jñānasaṃkhyātam ata evaṃ pṛthagvacaḥ | 
	loke rūḍhaṃ pṛthag iva jñānam ādarśasannibham || 
	[404] ākārāḥ pratibimbābhā ubhayoḥ kalpitaṃ na sat | 
	bodhasya naikatā bāhyaiḥ svarūpavirahāptitaḥ || 
	nānyatvam agrahaprāpter na sattā cāprakāśinaḥ | 
	rājakrameṇa cādarśe ekānekatvavarjitam || 
	iti yuktaṃ na vā bhāvā yujyante darpaṇopamāḥ | 
	nirābhāse sthito yogīty ābhāsaḥ kalpanā matā || 
	ekāpohena yat tasyām īṣad ābhāsate bahiḥ | 
	samantabhāsād ābhāsaḥ prapañco vā kadambavat || 
	vicitrakalpanārūḍho heyaś citre 'pi cetasi || 
	
śeṣaṃ samānam | atha vā,

bāhyagrāhyasya hāne 'pi grahaṇasthitivāraṇam |
tathārambane (corr.: tathatārakṣaṇe) sthitvā cittamātravyatikramaḥ ||

yad āha,

tatraikasyāpy abhāvena (PV III 213)

ityādi ||

āropyahānāvāropaviṣayasyāpi mā sma bhūt |
citrasyocchedadṛkpāta ity anābhāsavāraṇam ||

tathā ca,

tiṣṭhanti citrāṇi tathaiva loka evaṃ hi dhīrā vinayanti tattvam
 (evaṃ hi dhīrā vinayanti tattvam)

ityādi | āryanāgārjunapādāś ca,

[405] mahābhūtādivijñāne proktaṃ samavarūdhyate |
tajjñāne vigamaṃ yāti (corr.: vigamaṃ yānti) nanu mithyā vikalpitam ||
tatrāsattvādhimokṣo 'rtharodhaś cintāmaye hṛdi |
tajjñāna iti ca jñānarūpasākṣātkṛtau kṣayaḥ ||
bādhe nāmanimittānām ākārasya ca na kṣatiḥ |
nāmamātraṃ muner dharmāḥ santu vā kalpitātmanā ||

evam anyad apy ūhyam ||

tadāgantumaladhvaṃsāt tadākāśatalopamam |
jñeyenābhitulā jñeyanirviśiṣṭatayā sphuṭā ||
prakāśamātraṃ tad idaṃ dīpasantānasannibham |
aprakāśāṅgavirahān na svākāraprakāśanāt ||
aprakāśakaṇasyāpi na pūrvam api sambhavaḥ |
bhramavyavasthāpekṣā tu samalāmalatāsthitiḥ ||
tatraiva hetuparatantravicitrarūpe
yat kalpitaṃ grahaṇakarma cakartḥ cāsat |
tasyaiva tad (tad) dvayavivekivid ekarūpaṃ
(tasyaiva tad dvayavivekivid ekarūpaṃ !)
niṣpannam āha parito yuvarājarājaḥ ||

tasmān na mukhyapramāṇāgamaśāstrabādhā kācit sākāranaye | nāpy alīkatvam ākārāṇām arthasāmarthyasya samarthitatvād iti | astu vā alīkatāpi, bhramanāmamātraṃ vā | na tu tattvataḥ (85b) saṃkleśasaṅgatiḥ, svasaṃvedanapracyuter abhāvāt, parāropavyavasthāvirahāt | sarvadā muktā eva sarvadehina iti dīrghābhyāsaprabandhapratibandhaḥ |svahetor hi svasaṃvedanarūpasyotpannasya na pareṇa śaktimatāpy anyathākartuṃ śakyam, kiṃ punar alīkābhimatena | svahetor ekībhūyotpattau ca bhavatu tasya rūpam abhinnavedanam | kim atra gātrāmreṭaparigraheṇa |

svahetoś ca tathotpattir vedanaṃ ca tadātmanā |
bhāvaiḥ svīkṛtam ekatvaṃ vādināṃ mahatī vyathā ||

[406] avidyātas tathotpattipratibhāsāv iti na tattvam iti cet | na tad api sāram, yataḥ,

hetoḥ kuto 'pi janmāstu hetunā cintitena kim |
aniṣṭajāto 'niṣṭo 'pi yādṛśas tādṛg eva saḥ ||
ity anākāravādāya deyo yatnāj jalāñjaliḥ |
kadāpi bhedo bhāvīti śraddhāgamyaṃ paraṃ yadi ||
kṣīranīravad ekatvagraho bhinnodaye 'pi cet |
na bhinnena grahābhāvān nātmanaivānyathāgrahaḥ ||
ātmanā hi yathaivātmagrahaḥ svātmā tathaiva saḥ |
parāpekṣaṃ dhiyo vyaktibhramārekavikalpanam ||
bādhābhāve paratrāpi na bhavyo bhramasambhavaḥ |
kiṃ punaḥ svātmasaṃvittau bādhāgandho 'pi yatra na ||
abhedādhyavasāyaś cet paścāt tenāpi na kṣatiḥ |
nirvikalpavad asyāpi svavido 'līkamātrataḥ ||
na ca tatra parāropaḥ sa cālīkaḥ svavedanaḥ |
tatpravṛttinivṛttīnāṃ vyāvṛtteḥ ko 'paraḥ śamaḥ ||
alīkamātraṃ sad api na hi kvāpi vibandhakṛt |
vibandhakatve 'līkatvam evākīkaṃ prasajyate ||
gocarāntarasañcāro neṣṭa eva kva bandhakṛt ||
svasaṃvittau punas tasya śatenāpi na bandhanam ||
svavittibandhe hi jaṭaḥ prakāśaś ca svahetutaḥ |
ity ayuktamate 'śakyaṃ svabhedenāpi vedanam ||

na hi svahetoḥ sakāśāt prakāśātmano jāyamānasya svavittir vibandhopanītaṃ jāṭyam asya yuktam alīkākārabalāt | ata eva so 'līkaḥ svabhedena tadātmānaṃ vedayed ity api na śakyam, virodhād eva | svavinmātrasya hi niṣpādyamānasya tadanyathābhāvo viruddhaḥ tadatadbodhasvabhāvotpattau ||

[407] atanmātrasya bodhe ced vibandho guṇa eva saḥ |
athāsau svayam evāsan śiṣyatām ākṛtigrahaḥ ||
yady abhinnena rūpeṇa tadā tādātmyam acyutam |
vibhinnenāpy alīkena yadi nāsti kṣatiḥ kvacit ||
alīkam analīkaṃ ca dvayaṃ bhedena bodhitaḥ |
yathā tathā vā cintāyāṃ bāhyāropo na cen mataḥ ||
bāhyārthakarmakām asya na pravṛttyādisambhavaḥ ||

svavidi niyataṃ cetas tasmād alīkam alīkatākalitam itarānāropān na pravṛttinivṛttayaḥ ||

iti tanubhṛtāṃ sākṣān mokṣe kimaṅga pariśramaiḥ |
(86b) śravaṇatanujākārākārasthitāv api kā kṣatiḥ ||

tataḥ sarvaprāṇināṃ sarvadā nirvṛtatvāt samyaksambuddhatvenāpi nopayoga iti na kaścid upāyābhyāsam ārabheta | tad ayam atasmiṃs tadgrahalakṣaṇo bhramaḥ svarūpeṇa vicāravidhuro yadi tathā pravṛttyākṣepasāmarthyavyavasthāpito na syāt, nālīkamātrasambhave 'pi doṣa iti noktopālambhaparihāraḥ |

na pravṛttim anākṣipya so 'līko yadi vartate |
aśaktiḥ kānalīkasya paśya dhārṣṭyavijṛmbhitam ||
pravṛttir asyālīkena sadākāraguṇair na tu |
viparītarataḥ so 'yaṃ yogācāro na tāttvikaḥ ||

tasmāt,

[408] nālīkamātram upayogi bhave bhramātmā nānyatra tadvyavasitiś ca vicāracāruḥ |
bāhyocitavyavahṛtivyavakalpitas tu sākṛtatyanākṛtimate dvitaye 'pi tulyaḥ || tat kathaṃ saṃkleśavyavadānavyavasthābhraṃśabhayāt sākāraparihāreṇa nirākāra evātrābhiniveśavāsitā matir matimatām iti |
yadi tu parāmarśe 'bhiyogaḥ,

satyākāramate yuktā śaktiyogādisaṃsthitiḥ |
nirākāramate tv antaṛsaṃkleśavyavadānayoḥ ||

iti mahad antaram | tathā hi, ākārasya hi vastutve tādātmyāt tadyogād vā viśeṣam anubhavann anubhavas tathāvidham adhyavasāyaṃ prasuvīta, so 'py avasāyo viṣayaviśeṣācitāṃ pravṛttim iti na pravṛttisaṃkaraḥ | yadārtho hi kaścit svabhāvabhūtaviśeṣopayogāt, utpalopalapāṇivat |
tatas tādātmyasahakārau vastupratibaddhau siddhau | ākārasya cāvastutve na kaścid viśeṣo jalajvalanamanasor iti jalānubhavād api jvalanavikalpaprasaṅgaḥ |
evaṃ jvalanavikalpāt pānāvagāhanārthinah pravṛttiḥ syāt | na cāgnir atreti manyamānaḥ pānakāmaḥ pravartate | svacchatayā sphaṭikamaṇikiraṇaparibhaviny anubhave 'bhūtena ākāreṇa ko viśeṣaḥ | na hi sphaṭika eva nīlapītādivastusāhāyakaṃ vihāya pratipattikriyābhedahetuḥ | asato 'py ākārasya pratibhāsād alokavyapadeśabhājaḥ saṃsargāc chaktibheda iti cet | tad ayuktam | yataḥ,

pratibhāse 'py asattvaṃ cet saṃsargārtho 'tra kīdṛśaḥ |
alīkavyapadeśo 'pi na satvāpahnavakṣamaḥ ||

tasmād abhinnarūpam eva vastu nabhastāmarasayogād vagāhanādikṣamam akāṇṭakruddhabandhyāsutasannidher dāhadāyakam ity api śraddheyam evaṃvādinaḥ | asattve 'pi tayor adṛṣṭer ākārasya tu dṛṣṭer asti viśeṣa iti cet | na, darśane 'pi sāhāyyasamīhāvirodhino 'sattvasyānayanād ity ukteḥ | na cāsato 'nādheyātiśayasya kutaścit kaścid viśeṣaḥ na tasya viśeṣo nāpi tataḥ prakāśasya, upalakṣaṇamātraṃ tv ākāra ity api na sambaddham, upalakṣakatvasyāpi vastuny evopapatteḥ śikhādivat |

[409] na ca tathopalakṣito 'pi prakāśaḥ svayam aviśeṣāt kriyābhedopayogī bhavitum arhati | karmasāmarthyāt tasya tādṛśī śaktir iti cet, na, karmaṇo dṛṣṭasādhanam anapekṣya śakter adṛṣṭeḥ | na cākārabhedam antareṇa tādṛkkriyābhedo dṛṣṭaḥ, tathāpi tasya sākṣitvamātrakalpane pākādiṣu pācākāder api tatkalpanāprasaṅgaḥ | tato durapahnavā tatra śaktir ākārasya | na ca bhinnānubhavavyavasthābñjaṃ kaścit | tataḥ prakāśata iti prakāśa ākāra eva | prakāśanaṃ prakāśa iti tu taddharmamātraṃ bhedāntarapratikṣepeṇeti sthitiḥ ||
ākāra eva niyatā hi bahiḥ pravṛttis tasyāṃ bhramasthitirado virahe kathaṃ syāt |
tasmān nirākṛtimate sunirākṛteyam ārabdhasiddhir iti sākṛtivāda eva ||
evaṃ tarhi yāvad bodhas tāvad ākāro yāvac cākāras tāvad bahiṣṭhā vṛttikṛtā bhrāntisthitir iti na kadācid vyavadānam, alīkatve tv ākārāṇāṃ svaprabhavavāsanāsamūhasamuddhātād atyantamatyaye nirābhāsam ākāśasaṃkāśaṃ prakāśamātram avaśiṣyata iti vyavadānam ucyate | ākārasatyatāmate tu durlabham etad iti ced | bhavatu kiṃ tādṛśā tena kartavyam | mahāprārambhasambhogakāyavilopalolupenāsadvāyanāsamuddhāte hi prakṛtivitathaḥ saṃkalpa eva mā bhūd bahiḥ pravṛttir vā | yad vā ākāro 'py aniṣṭo mā bhūt | cittākāraviśeṣabhāvanāyāḥ śubhasambhārābhiyogasya ca sāmarthyāt abhimatākāraviśeṣasya samudaye kīdṛśo doṣaḥ | na ca kadācid ākāre doṣakarśanāt sarvadā tanniyamaḥ, sāmagrībhedasyātyantikasya sambhavāt, anyathālīkasambhavo 'pi sadātanaḥ syāt | tasmāt,

yātaṃ kāñcit pariṇatiśikhāṃ lakṣaṇavyañjanaśrīcitraṃ 
cetaḥ śubhaśatasamullāsatābhyāsabhūmnaḥ |
sambaddhātmā guṇanidhir asadvāsanāsannibaddhā 
śuddhākāraprakararahitaṃ na tv anākāram eva ||
saṃvṛttivinivṛttau syād dharmakāyavilopanam |
ākāravinivṛttau ca sambhogasya parābhavaḥ ||

[410] daśabhūmibhujāṃ buddhes tadākārāt tathā sthitiḥ
piṇḍaṃ vihāya hastasya lehanaṃ sphuṭam īdṛśam ||
sambuddhakalpā daṣabhūbhujo 'pi yadā nirākāratarāntaraṅgāḥ |
tadā kraśīyaḥ karalehanaṃ ca varaṃ ca nirmāṇadṛśo varākāḥ ||
buddhādhipatyena tathā prabodhe daśāvanīnāṃ paramaḥ sa lābhaḥ | 
aṇubhramāṇāṃ bhramabhārayogaḥ sukhaṃ na cāmedhyaviśeṣato 'pi ||
taddharmasākṣātkaranād iti ced dharmakāyadṛk |
prasaktā na tu sambhogakāyadṛk tasya sidhyati ||
tadākāratayā tasya tadākārodayo dhiyaḥ |
tadbhogaḥ (87a) sarvabhaumānāṃ śubhasambhārasambhavī ||
śuddhalaukikavikalpasammukhībhāvabhāvi paṭudharmadeśanam |
uddharapraṇidhipākato 'tha vā sarvavittir api tattadarthataḥ ||

grāhyādyabhāve 'pi tattadarthināṃ tattadarthasaṃvādasambhavāt, sarvajñatāvyavasthāpi sarvasvabuddhyākāravilāsa iti | atha vā,

yathā sakaladehinām anubhavasya citrā sthitiḥ 
samantasamayatraye tadanukārisarvākṛteḥ | 
dhiyaḥ praṇidhipākataḥ samudaye svarūpaśriyā 
sahaiva vividhākṛtivyatikaraikarūpo vibhuḥ ||
sūkṣmatarābhrapatrapihito 'yam arūpadṛśaḥ 
sarvam idaṃ svarūpam adhiyanti daśāvanayaḥ |

[411] tatra ca niścalāpratimabhāgam uśanti vapugocarabhāga eṣa iti śeṣam aśeṣam api ||citram anekam ekam iti kiṃkṛta eṣa vidhiḥ pārthiva eka eṣa iti kiṃkṛta eṣa vidhiḥ |
saṃvṛtisatyam etya yadi sā sthitir evam iyaṃ jñānaśubhorubhārajanitas tu mahātiśayaḥ || asya ca citrākārarāśeṛ

nirupadravabhūtārthasvabhāvasya viparyayaiḥ |
na bādhā yatnavattve 'pi buddhes tatpakṣapātataḥ || 
(PV II 212-213, also quoted in NKan 107,22f.
with bādho 'yatnavattve in the second half.)

tathā hi,

sambhārābhyāsajanmā niratiśayarucer gocarasvaikavitti-
sthityāgantuprapañcāpacayaparicitākāśakakṣāprabhābhūḥ |
nānānirmāṇavṛndair anuparatajagatkṛtyarāśir daśeyaṃ 
heyā kenāstu yasyā yadi paramucitā vyutthitiḥ kalpanaiva ||

iti mahāpaṇḍitajñānaśrīmitraviracitāyāṃ sākārasiddhau saṃkleśavyavadānavyavasthāparicchedo dvitīyaḥ samāptaḥ |
