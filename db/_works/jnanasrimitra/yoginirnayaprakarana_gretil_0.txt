[323,2]		|| yoginirṇayaprakaraṇam ||

		[323,3] yad yad bhāvyate tat tad bhāvanāprakarṣaparyante sphuṭābhaṃ saṃbhavati | yathā kāmukasya kāminyākāraḥ | bhāvyante ca paramapuruṣārthinā kṣaṇikatve nairātmyādayo vastudharmā iti | atredaṃ cintyate bhavatu bhāvanayā mānasya sphuṭābhatā, kevalaṃ bhūtābhūtārthasādhāraṇatvād bhāvanodbhūtavaiśadyasyāpi saṃvādaniyamānupapatteḥ kutaḥ prāmāṇyam iti kathaṃ pratyakṣatā yogijñānasyeti? 
[323,8] athānumānavyavasthāpitavastubhāvanāyās tadvyabhicāraśaṅkāvirahāt tajjasyāpi jñānasya kutaḥ śaṅkāvakāśa iti cet? āstāṃ tāvad anumānapauruṣapratyāśā, pratyakṣeṇāpi vidyuddahanādikaṃ gṛhītvā bhāvanāprakarṣaparyantajātaṃ sthirataratadākāraṃ ca jñānaṃ bhaved yāvan na viparītabhāvanābhiyogaparyantaḥ | astaṃ gataś ca tadviṣaya iti kathaṃ pramāṇopanītavastugocaratve 'pi saṃvādāśvāsaḥ? anastaṅgame 'pi vā tāvatkālam analasya nāvasthāniyamaḥ | samudrāder apy evaṃ | mahīruhādīnāṃ cālpālpakālena vaisadṛśyaṃ dṛśyate | mahīdharādīnāṃ ca dahanāśaniprabhṛtibhiḥ | bhāvanā tu yām avasthām abhiniviśya bhavati tadekāvasthāniyataḥ sphuṭābhāva iti tadviṣayāpekṣayā bhrāntir ākārabhedād iti na prāmāṇyaṃ na ca pratyakṣatā | yadā ca hālika eva havyāśanam anumāya bhāvanayā sphuṭayet, tadā na tad yogijñānaṃ paramārthaviṣayatvābhāvād iti pratyakṣāntaraprasaṅgaḥ |
[323,18] atrocyate | na hi tāvad iyam anantarāśaṃkā saṃbhavinī | bhāvanā hi rāgaśokādyāveśād vā svayam upanamet, prayojanānurodhād vā prekṣavatā saṃcintyārabhyeta? tatra paramaprayojanavārtāvirahād dāhapākādimātram anumitenaiva hutabhujā taddeśopasarpaṇāt siddham, anupamṛṣṭadeśe 'pi bhāvanāvaiphalyam | punastāt tu bhāvite parisphurati tadarthāpekṣayā bhrāntiḥ | evaṃ śokādyupanatāyām api bhāvanāyām | tat kathaṃ pratyakṣāntaraprasaṅgasaṅgatiḥ? 
[323,23] astu vā yathā kathañcit tādṛgarthabhāvanā, śirasi śṛṅgabhāvanāvat | athāpy abhramapakṣe yogijñāna evāntarbhāvaḥ | yogo hi samādhir manasa ekāgratālakṣaṇa iti na doṣaḥ | śṛṅgākārasphuṭobhāve tu pṛthvī kṛtsnetyādivad apratyakṣataiva nirālambanatvāt | 
yad vārttikam, 

tatra pramāṇaṃ saṃvādi yat prāgnirṇītavastuvat |
tad bhāvanājaṃ pratyakṣam iṣṭaṃ śeṣā upaplavāḥ || (PV II 286) 

[324,4] yat punar astaṃ gate 'pi vastunyākārāntarabhāji vā sthirākāratayā bhāvanā, yasya nirālambanatvam āpāditaṃ sarvasya, tad api vastubhāvanāpakṣe śobhate, na vastudharmabhāvanāpakṣe | vastudharmāś ca kṣaṇikatvādayaḥ saṃsāravairāgyāt sphuṭībhāvabhājo bhāvayitum upakrāntāḥ | athaikatra pramāṇapariśuddhe 'pi bhāvanājanitavaiśadyasya vastuni visaṃvādasaṃdarśanād anyatrāpi ka āśvāsaḥ, pramāṇapariśuddhim antareṇāśvāsahetor apy asyābhāvāt, tasyāś ca saṃvādaniyatāv asāmarthyāt? tan na, sthirāsthiraviṣayatvena viśeṣāt | asthiraṃ hi vastu pradhvaṃsavikārābhyāṃ grasyata iti na saṃvādaḥ, vastudharmāstu kṣaṇikatvādayo na kadācid vicchidyanta iti tadviṣayaḥ sphuṭībhāvaḥ sarvadā sālambana eva |
[324,8] nanv etad api na yuktam | na hi kṣaṇikatvādikaṃ nāma kiñcid asti vastu, sattve vā tad eva nityam asāktam iti sarvam ayatnaśīrṇam | avastutve ca tad eva nirālambanatvam | tasmād bhavanmate 'pi kṣaṇikatvaṃ nāma kṣaṇikā eva bhāvarāśayo 'parāmṛṣṭabhedāḥ bhedāntaratiraskāreṇocyante | tathā ca sati kṣaṇikatvabhāvanety api kṣaṇikapadārthasārthabhāvanety evārthaḥ | tāvatā tāny eva vastūni bhāvyamānāni sphuṭībhavantīti sa eva doṣaḥ | athābhinnāny api kṣaṇikatvādīni bhinnānīva tāvatpratibhānti? tathāpy adhyavasāyād vastugatāny eva bhāvyanta iti na taddoṣānmuktiḥ, taṭasthatayā bhāvayitum aśakyatvāt | tathā ca truṭyadrūpam etad vastujātam ity ayam evākāro bhāvanāyāḥ |
[324,21] tat kathaṃ vastutattvabhāvanāpekṣe 'pi vastusaṃsparśaparihāraḥ? parihāre cāvastvantarabhāvanaiva syān na dharmabhāvanā | satyam | yady api vastutattvabhāvanayāpi sāmānyenākṣiptaṃ vastu, tathāpi na tasya sphuṭībhāvaḥ, tattvamātratātparyaparyavasānāt | tattvabhāvanaiva hi sphuṭībhavantī saṃsārāpasāraṇasaraṇiḥ | na hi kāminīkalevaraṃ sākṣātkṛtaṃ rāgasaṃkocam ācarati, kiṃ tv anityaduḥkhāditvam eva | atas tatraiva tātparyāt tad eva vaiśadyam āpadyate bhāvanayā, na vastu | nanu tatra tārparye 'pi vastudharmaḥ sphuṭībhavati na vastv iti kā saṅgatiḥ, bhāvanayā dvayor api kroṭīkaraṇāt? kīdṛśo vā dharmiṇam aspṛśato dharmamātrasya sphuṭībhāvaḥ? tadetadākāśacitraṇam na khalu hālikasyāpi pratyayam ātanoti |
[325,1] naiṣa doṣaḥ, dharmiṇaḥ sphuṭībhāvam aspṛśato 'pi dharmamātrasya sphuṭībhāvadarśanāt | kevalaṃ vastupratyāsattyanapekṣya na sphuṭasphuraṇam iti syāt | sphuṭībhāvo 'pi tasya tadviṣayasannidhau yatnam anapekṣya jhagiti tajjñāne tattadākārasphuraṇaṃ nāma, vastupratyāsattyapekṣā tu na kṣīyate, dharmatvād eva, priyatvādivat | tathā hi nimbarasādau tāvat priyatvam abhyasyamānaṃ sphuṭībhavad dṛṣṭam | na ca nimbādeḥ sa dharma iti tadbhāvanayā nimbādy api svajanmadeśasthaṃ rasanāprasaṅgi vā sphuṭaṃ sphurad asti yāvan na viparyayabhāvanābhiyogaprakarṣaḥ | na ca sphuṭībhūtaṃ priyatvam api taṭastham upalabhyate nimbādyanubhavam anapekṣya kiṃ tu yadā yadā nimbādyanubhavaḥ tadā tada jhagiti priyatvam anubhavaviṣayaḥ, na prāgivodvejakam anubhayaṃ vety eṣa eva dharmasphuṭībhāvārthaḥ |
[325,9] tathā hi kāminyādivastuni sphuṭībhūte 'pi na yathā samayasiddhas tattvasphuṭībhāvaḥ, tathā tattvabhāvanayāpi na vastusphuṭībhāva ubhayoḥ parasparāvyabhicāre 'pīti kīdṛśo doṣaḥ? atha na bāhyadharmaḥ priyatvam asādhāraṇatvād bhāvanādheyatvāc ceti cet? kasya punar ayaṃ dharmo 'stu priyatvādiḥ pratyātmavedyatvenāpahnotum aśakyaḥ? jñānasya cet? bāhyasya priyatvam abhayasyamānaṃ jñānasya sphuṭībhavatīti ka eṣa nyāyaḥ? utkṛṣṭam idaṃ nimbād iti bhāvanākāro 'pi na tajjñānam utkṛṣṭam iti | athāpi jñānasyaiva priyatayā sphuṭībhāve na jātu kaścidapriyam anubhavet | na hi bahir iva jñānam api kādacitkasannidhānam | jñānasyāpi kasyacid eva priyatvavyaktir iti cet? kiṃkṛtaḥ punar ayaṃ vibhāgaḥ? yady abhyāsakṛtaḥ, yatraivābhyāso bāhye tatraiva bhavatu | tadanapekṣāyāṃ kasyacid api pratyāsattiviprakarṣābhāvān manomātram adhiṣṭhānībhūtam iti na kaścid viśeṣaḥ | 
[325,19] bāhye tu viśiṣṭajātinimbādikam abhyāsaviṣayīkṛtam iti nātiprasaṅgaḥ | jñānam api tarhi bhāvitanimbagocaram eva pratyāsannam iti viśeṣaḥ | evaṃ tarhīdam āyātam, yad vastu kenacid rūpeṇa bhāvyate tadvastu vihāya tatpratyāsannasya sphuṭībhāva iti kāminīṃ bhāvayatas tatprayāsann asya pitrāder eva sphuṭībhāvaprasaṅgo na kāminyāḥ | atha viṣayasya viṣayiṇā jñānena saha viśiṣṭaiva kācitpratyāsattiḥ? evam api nimbe priyatayā abhyasyamāne tajjñānaṃ priyatayā sphuratīti nimbādikaṃ prāgvadapriyam eva bhavet | tato yathā sarpādāv apriye parihārāṅgatayā tanniścayaḥ priya eva na sarpādis tathedam apīti kṛtaṃ bhāvanayā |
[325,26] atha bhāvanābalāt priyakāram eva tadviṣayaṃ jñānam upajāyata iti kalpanā? evaṃ sati nimbarasaḥ priyo bhāvyata iti tadviṣayajñānam eva priyākāraṃ bhāvyata ity āpannam | sphuṭābhatāpi tasya tadviṣayopanidhau tadgrahijñānasya jhagiti yatnam anapekṣya priyākārasphuraṇaṃ, na viṣayasyaivāsannihitasya sākṣādbhāvaḥ | evaṃ kṣoṇīdharādayo 'pi kṣaṇino bhāvyanta iti tadviṣayajñānam eva kṣaṇikākāraṃ bhāvyata iti | tasyāpi sphuṭībhāvo bhūdharādisannidhau tadgrāhakasya kṣaṇikākārodayo na bhūdharāder asannihitasyāpi sphuṭībhāvaḥ | iyam eva dharmabhāvanā śabdārthaniṣṭhaniṣṭheti na prastutavastukṣatiḥ |
	[326,6] vastutas tu priyatvaṃ nāma sukhakaratvam | tatra yadviṣaye yasya priyatvabhāvanā taccittasantānaṃ bhāvanāpariṣkṛtam upādānam upādāya sa viṣayaḥ sahakārī sukham utpādayatīti sthitau na sarvaṃ priyatvam | tatra prīṇakatvaṃ tu tasyaiva dharmaḥ, sarvaṃ ca prīti na doṣaḥ | sa cābhyāsād eva | evaṃ kṛpādiṣv api mānaseṣu dharmeṣu yojyam | duḥkhinam uddharāmīti duḥkhiparoddharaṇabhāvanāyāḥ sphuṭībhāvas tadviṣayasannidhau jhagiti tadjñānaṃ tadanurūpānuṣṭhānaprasavahetuḥ | evaṃ śucikapālabhāvānāyām api nairghṛṇyasphuṭībhāvo nāma karparopasarpaṇe veditavyaḥ | na tu saṃbandhinaiva pratyāsannennetareṇa vā sahasphurattā | yathoktaṃ sarvajñasiddhau, labdho bodhadayādibhis tv atiśayas tadgocaropasthitau naivaṃ yatnam apekṣate svarasataḥ pratyātmam unmīlati |
	[326,16] tasmāt kṣaṇikatvadharmābhyāse 'pi prakarṣagāmini yāvad anubhavitavyam anena, tāvat truṭyadrūpam asmadādidarśanavilakṣaṇam eva | yathāsmākam atyantasadṛśe 'pi bhinnadeśapaṭutarabhedānukāri darśanaṃ vikalpaś ca jhagity eva tathā syāt, anuṣṭhānaṃ vā tadanurūpam, evaṃ yoginaḥ kṣaṇabhedini bhāvadvaye darśanavikalpau | sthairyādibhramodbhavarāgādikalaṅkānaṅkitaṃ cāsya ceta iti iyatī tasya sphuṭābhatā |
	[326,21] nanu paribhāṣāmātram etat, iyaty eva tasya prakarṣagatir iti | tathādṛṣṭatvād iti nottaram | yady api dṛṣṭam evaṃ tathāpi tāvataiva sthitir iti na śakyaṃ prastute | kadācid atiricyamānaḥ prakarṣo viṣayeṇaiva saha sphuṭayed iti na pūrvadoṣaśoṣaḥ | priyatvādāv api ca kadācid anyaiva niṣṭheti cet? bhavatv iti bhāvanayā abhimatāṃ sthitimullaṅghya sphuṭībhāvaśaṅkā | yas tu prekṣāpūrvakārī svārthaṃ parārthaṃ vā bhāvanābhiyuktaḥ, tasya tāvataiva kṛtārthatvaṃ jātam iti kim iti śramāntaram āviśet, anarthakatvād arthakaratvāc ca? yathā bhojyabhaiṣajyādiṣv abhimatapākaprāptau | yathā cātra saṃbhavaty api pākāntare 'bhimate tāvataiva pākaprakarṣaparyantavyavahāraḥ, tathā prastute 'pīti na kaściddoṣaḥ | tad evaṃ yady api dharmiviṣayabhāvanāyāḥ sphuṭībhāvo visaṃvādasaṃvāsī sthairyaviparyayād viṣayasya, tathāpi na yathoktadharmagocarāyās tadāśaṅketi sthitam | yady evam anucitaḥ kāminīdṛṣṭhānta iti na codyam, bhāvanāyā vaiśadyamātranidarśanasya vivakṣitatvāt | ata eva vārtikam,

ghṛṇāvairāgyarāgavat

ity āha |
	[327,8] tat tarhi yogijñānam indriyajñānād bhinnam abhinnaṃ vā? kiṃ cātaḥ? abhedapakṣe na yogijñānaṃ nāma pratyakṣabhedaḥ, indriyajñānenaiva saṃgrahāt | na ca bhāvanopaskṛtasantānasya tathodayād bhedavyavasthā, rasāyanādisaṃskārāpekṣayāpi pratyakṣāntaravyavasthāprasaṅgāt | bhedapakṣe ca bhāvanāsaṃbhavaṃ kṣaṇikatvasākṣātkārijñānam anyad anyatheti sādhvī śuddhiḥ, indriyajñānasyāpi tadavasthāyām asthairyasākṣātkaraṇe kṛtaṃ yogijñānena | na ca tasyākasmikaḥ kṣaṇikatvabodhaḥ | bhāvanodbhatavaiśadyasya hi tadbodhaḥ | na cendriyajñāne bhāvanā, api tu manasaḥ | tām antareṇāpi sākṣātkriyālābhe ca bhāvanāvaiyarthyam |
	[327,15] kiṃ ca bhinnakālaṃ vā taddvayam abhinnakālaṃ vā? tatrābhinnakālatvam anupapannam | indriyajñānopanītasya hi dharmiṇaḥ kṣaṇikatā sākṣātkartavyā bhāvanābhāvinānubhavena | anyathā dharminaṃ dharmaṃ ca svātantryeṇa sākṣātkurvato dharmidvārakaṃ dūṣaṇam anivāryam | na ca dharmabhāvanāyā vastusākṣātkāravyāpāro nimbādivad iti niveditam etat | tasmād indriyajñānagocarād adhika eva tattvasākṣātkāra iti prathamam indriyajñānaṃ dharmigrāhi, paścānmānasaṃ kṣaṇikatāgrāhīti niyataḥ kālabhedaḥ | kālabhede ca prācīnāpekṣayā paścim asya gṛhītagrāhitvād aprāmāṇyam ekārthatve | bhinnārthatve tv indriyajñānagocarād anyatra pravartamānaṃ svātantryeṇa dharmiṇam upasthāpayatīti na ca prācyadoṣān muktir iti |
	[327,23] atra brūmaḥ | prathamapakṣe tāvan na vastudūṣaṇam, tādṛkpuruṣaviśeṣasya sādhyasya siddhatvāt | vyavasthādūṣaṇam api nāsti, sādhyatayaiva tādṛśādaśaviśeṣasya lokātikrāntarūpatve tatsādhanaviśeṣapratipādanāya pṛthagjanasādhāraṇendriyajñānād bhedena nirdeśāt | na cendriyajñānaśabdena koṣṭhaśuddhyā rasāyanādijanitaviśeṣasyeva saṅgrahamātreṇa śāstrasāphalyam | ata evāñjanādikṛtaviśeṣāpekṣayāpi na bhedanirdeśaḥ, lokātikrāntarūpasya viśeṣasyābhāvāt | prayojanāpekṣayā hi bahulam ekaprakārasaṃgrāhyasyāpi prakārabhedanirdeśa iṣyata eva, yathā saṃprayuktasaṃskāraskandhasaṃgṛhītayor api vedanāsaṃjñayoḥ, vikalpasaṃgṛhītasyāpi kliṣṭamanojñānasya | tasmān nendriyayogijñānayor abhedapakṣe tāvad doṣaḥ | tad eva dharmirūpāpekṣayendriyajñānaṃ dharmāpekṣayā yogijñānaṃ, yathā dharmipratyakṣam eva niṣedhāpekṣayānupalabdhiḥ |
	[328,6] bhedakapakṣe 'pi na tāvat sthairyetarasphuraṇakṛtopālambhasaṃbhavaḥ indriyajñānenāpi vastu sarvātmanā gṛhṇatā truṭyadrūpayaiva grahaṇāt | adhyavasāyo 'pi pūrvaṃ durlabhaḥ sa saṃprati bhāvanābalāvalambinā manasā āsāditapāṭavena ghaṭita iti viśeṣaḥ | nanv indriyasyāpi taddaśāyāṃ niratiśayaviśeṣalābhād dūrasūkṣamādyanubhavaṃ ko nivārayati bāhyayogivat, niraścām api kutaścit karmākṣepānmātrayā tathopalabdheḥ? vidyamānānāṃ ca kṣaṇānām avaśyaṃ vaisadṛśyam aṇīyo 'pi saṃbhavi, anyathā sarvātmanā sādṛśye tattvaprasaṅgāt | tat tathāvidhasūkṣmabhedāvadhāraṇadhūryeṇākṣavijñānenaiva śādhyasiddher anarthakaṃ yogijñānam |
	[328,14] etena duḥkhānātmādisākṣātkāro vyākhyātaḥ | puruṣavapuṣā cendriyam antareṇa bhavitum aśakyam iti yogijñānam anutpādanīyam astu | tad apy ayuktam | na hi saṃbhāvanāmātropanītaṃ netrabalam avalambya saṃvyavahāriṇā prekṣeṇa pramāṇaprarāyaṇo mārgaḥ parihartuṃ śakyaḥ | tadabhyāsasahakārikam eva vā tathāvidhendriyaśaktisādhanam ity aparihāryeṇa yogijñānena samānakakṣatāyām api indriyajñānasya na kaścid doṣaḥ | vaiyarthyam ekasyeti cet? katareṇa punaḥ svakāraṇopanidhānadharmaṇor anayoḥ svavyāpāravaiyarthyabhayān nirvitatavyam, bījādiṣv ivāntyakṣaṇaprāpteṣu |
	[328,21] aprāmāṇyam ekasyāstv iti cet? bījādiṣv apy ekasyākāraṇatvam astu | sarveṣāṃ samānasāmarthyānāṃ katamad ekam akāraṇam avasthāpayituṃ śakyam iti cet? paricchedabalavator jñānayor api kim ekam apramāṇīkriyatām | prasparāpekṣayā mā bhūdubhayam api pramāṇam iti cet? bījādiṣv api naikam api kāraṇatvam astv iti samānam | gṛhītagrāhitvaṃ nāma nāsty eva | tarhi doṣa iti cet, na, kālabhedena tasya svīkārāt | gṛhītagrahaṇaṃ hi tad ucyate, na gṛhyamāṇasya, yathā kṛtasya karaṇasvīkāre 'kārakatvam, na tu kriyamāṇakaraṇe bījādivad eva | tasmād abhinnakālapakṣe naiṣa doṣaḥ |
	[329,1] nanu tathāpy ākāradvayasphuraṇaprasaṅga iti cet? satyam, satyajñānākāras tāvad dhanta samānadeśaḥ, anyathā bhramatvaprasaṅgāt | atas tāvākārāvapratighau kayā rītyā sphurata iti ko nirṇetuṃ kṣamaḥ, yadāha;

acintyā yogināṃ gatiḥ (PV III 532)

iti? tasmād dṛṣṭāntābhāvāt kim ivāniṣṭaṃ kim iva vā na doṣa ity ubhayayor api nāvasaraḥ | samasamayatayā tarhīndriyajñānānapekṣāyāṃ svātantryadoṣa uktaḥ kathaṃ parihartavyaḥ? indriyāpekṣayaiva parihariṣyata iti nottaram | tadā hi tadapīndriyajñānam eva syāt, tadvyāpārānuvidhānāt | na yogijñānaṃ nāma kiñcit |
	[329,10] tadvaram ekam eva svīkṛtam iti na bhedapakṣaḥ kṣamaḥ | naivam, tathā hi mā bhūd indriyāpekṣā | vīkṣaṇaṃ tu yathā svasāmarthyānurūpāṃ yogyadeśāvasthitim apekṣya svavijñānajanane pravartate tathā mana indriyāpi pravartiṣyate, aprāpyakāritāyā ubhayoḥ sādhāraṇatvāt, arthavattāyāś ca namaso 'pi tadānīm iṣṭatvāt | pṛthagjanasantānasya tu na tādṛśī śaktiḥ yato netraśrotravanmano 'pi tādṛṇmaryādayā yogyadeśastham arthasahakāriṇam āsādya vedanam utpādayed iti nātiprasaṅgaḥ | taddaśāyāṃ tu śrutinayanayor iva manaso 'pi kiyaddūreṇa viṣayasannidhivyavastheti ka evaṃ pramātuṃ kṣamaḥ? kevalam etāvad ucyate, yāvat tena śakyam adhigantuṃ svākārārpaṇasahaṃ sahakāri vastu tāvad itarajanāsādhāraṇatruṭyadrūpatayā tasya gocarībhavati | tathā ca sati vastvākāro vastukṛta eva na bhāvanājanita iti na visaṃvādaśaṅkā |
	[329,20] nanu cakṣurādes tāvad dūrataragocarīkaraṇe dṛṣṭā saktiḥ, manasas tu nendriyātikrameṇa sarvaviṣayasyeti cet, na, paracittajñānādīnāṃ saṃbhavāt | tad api neṣṭam ekeṣām iti cetadṛṣṭamātreṇa pratikṣepāyogāt | upāyābhāvād iti cet? upāyābhāve 'pi nānupalambhamātrād anya upāyaḥ | tasmād yady evaṃ syāt tadā yoginām indriyamanojñānayor bhedapakṣe 'pi na nirvāha ity upakṣepārthaḥ | nirvāhas tv anyathāpi darśita eva | evaṃ ca sati kālabhedapakṣe 'pi na doṣaḥ, yadi 	[sā] prathamaṃ manojñānavṛttiḥ, yadi cendriyapathātikrameṇa vṛttiḥ | indriyajñānaṃ tu tasya tadapekṣayā prāmāṇyavirahe 'pi na vyathayatīty alaṃ vistareṇa |
	[330,1] tad evaṃ yogijñāne tattvabhāvanādhikārād arthakāro 'rthakṛta eva | bhāvanayā punas tadīyasantāne netra ivāñjanaviśeṣeṇa śaktir atiśayavatī kācid arpitā yayetarajanāsādhāraṇaṃ darśanam asya | yathoktaṃ prāk | yadi tarhi viṣayajanyam eva yogijñānam atītānāgataparijñānasya kā vārtā? tadetatprastāvānavagāhanasya phalam | upayuktasarvajñādhikāreṇa hi vastudharmabhāvanopakṣepaḥ kṛtaḥ | na sarvasarvajñapakṣāpekṣayā tato 'tītānāgatam apratīyamānam api na bādhakam | tāvataiva duḥkhanirodhasiddheḥ, parasmai ca niṣkampadeśanāvatārāt |
	[330,7] yat punaḥ kaṇikāyāṃ kṣaṇikāditattvabhāvanādvareṇa taddharmiṇāṃ samastavastūnām eva bhāvanayā tadākārajñānotpādanāt sākṣātkaraṇam utthāpya dūṣaṇam abhidhīyate yogijñānasya, tadavadhīraṇīyam eva, vārtikabhāṣyādivādabahirbhāvāt | anyathārabdhaiva nityaduḥkhādibhāvanā, sā ca sarvasarvajñatvam evārpayatīti yady abhipretaṃ syāt, kathaṃ yatnenotthāpya tatparihāro vārtike,

nāsmābhiḥ śakyate jñātum iti santoṣa iṣyate  (PVA)

ityādinā bhāṣye ca? yadi punas tadavasthāprāptau nirāvaraṇāntaṛkaraṇasya kāruṇyātiśayāt sarvākāraparārthaprārthanaparatayā sakalagocaracāriṇi cetasi ciravirūḍhotsāhasya tādṛgupāyaviśeṣādhigamo bhaviṣyati, yam anutiṣṭhataḥ, pratiparamāṇu sarvavastuviṣayaṃ yathādeśakālaṃ pratyavasthānukāri sphuṭataraṃ jñānam udīyāt | tadā na tāvad vastuvyabhicārakṛtaṃ visaṃvāditvam, nāpi nirālambanatvam, vastūnām eva pratibhāsanāt |
	[330,19] athotpattisārūpyābhyām ālambanavyavasthā,

[bhinnakālaṃ kathaṃ grāhyam iti ced] grāhyatāṃ viduḥ |
hetutvam eva yuktijñā jñānākārārpaṇakṣamam || (PV II 247) 

iti vacanāt, tataḥ sārūpyam ekam akiñcitkaram iti katham anālambanatvaparihāraḥ? 
	[330,24] tad ayuktaṃ, tat khalu lakṣaṇaṃ pṛthagjanāpekṣayā bahir arthaṃ prati samasamayabhāvinānupakāryeṇa jñānena grahaṇaniṣedhaparam, tathā prastāvāt | tattvatas tu yad eva yatra pratibhāsate tad eva tasyālambanam ucyate | yathendriyapratyakṣe bāhyam anyatra svākāraḥ, pratibhāsavaśāt pratyakṣasya grahaṇāgrahaṇe iti hi prathamaparicchedavṛttiḥ | tatra bāhyasya pratibhāso nāma tadākārotpattimātram | tathā hi bahirvicchinnākārodayasaṃvedanamātrād idaṃ dṛṣṭam iti bhavati | na khalu tatsaṃkalpakāle utpattir aparāpekṣyate, tasyāḥ paścān niśceyatvāt phalaprāptyā vā ubhayāsena vā | sa ca tadākārodaya indriyapratyakṣe 'rthād bhrame viplavāt | vikalpe vāsanātaḥ | tatrārthajanye saṃvādo 'nyatra viparyayo bahirapekṣayā, svarūpe sarvatra saṃvādaniyamāt | tato 'bhipretasaṃvāde vedane tadutpattim antareṇa [na] saṃvādo nāpi tādrūpyam iti tatra tadutpattiprārthanā | ata eva tadākārataiva prāmāṇyam, sārūpyatadutpattī ca saṃvedyalakṣaṇam ity ubhayam avirodhi |
	[331,9] yatra tu bhāvanāviśeṣabalād eva devatādhipatyāt satyasvapnavad arthākāram arthayāthātmyanāntarīyakaṃ jñānam, tatra na kiñcit tadutpattyā | yad vārttikam -

[rūpādeś cetasaś caivam] aviśuddhadhiyaṃ prati |
grāhyagrāhakacinteyam acintyā yogināṃ gatiḥ || (PV III 532) 

iti | tasmād bāhye pṛthagjanasya sārūpyotpattibhyāṃ vedyasthitiḥ yoginaḥ sārūpyamātreṇāpi | svarūpe yogyatāmātreṇaiveti nyāyaḥ | bhāvibhūtayos tarhi yadi svarūpasphuraṇaṃ vartamānataiva syāt |
	[331,16] atha svarūpam asannihitaṃ jñānam eva tadākāram iti nirālambanaṃ niyamena, tad api nāsti | yasmād asannihite 'py arthe bhāvanābalāc cet? taddeśakālānukāri vijñānaṃ katham anālambanam? sphuraṇarītiviśeṣeṇa tu kālabhedavikalpodayāt tadanurūpānuṣṭhāne niyatatvāt tatprāpteḥ | yad bhāṣyam,

yathā sa dṛṣṭaḥ śaradādikālayuktas tathā tasya na bādhitatvam (PVA II 615) 

iti | yad vā saṃcityaiva kālabhedabhāgivasturūpapratītaye samādhisamāpatter vyutthāne kālabhedādhyavasāyaḥ | yathoktam, 

yad yad icchati vai boddhum

ityādi | krameṇa tvanābhogam api jñānam avirodhi | jñānamātrasya tattvataḥ sphuraṇāc ca na vartamānatāprasaṅgaḥ, yathā nirākāravāde vastusvarūpasyaiva sphuraṇād iti | yady api ca vartamāne 'pi jñānākārasyaiva sphuraṇaṃ tathāpi vartamānatayaivādhyavasāyas tatra | evaṃ dūrāsannādibhede 'pi veditavyam | tatra yathādhyavasāyaprāptau niyamena saṃvādāt prāmāṇyam anyadā viparyayaḥ yathā svapnakāminyādau | pratibhāsvargasādhanāgniṣṭomādivikalpe ca bhāvinaḥ spaṣṭarūpasya pratibhāsābhāvād eva na cintā | na ca tatra prekṣavyāvahārikasya prāptiniyamaniścayo 'sti |
	[332,7] prastute 'pi ko niścaya iti cet? kasya punar atra niścayaś cintyate, tasya tadanyasya vā? yadi tasya, tadā yathābhyāsāt parito nirastavibhramāśaṅke sādhanajñāne pṛthagjanasya tathā yogino 'py atyantābhyāsād bhāvibhūtādipratibhāsaḥ kena vāryate? athānyasya, tadedam āyātām | yāvad anyasya na prāmāṇyabodhas tāvan na pramāṇam | yāvac ca na pramāṇaṃ tāvan nānyasya prāmaṇyabodho 'bhrānta iti na kiñcit pramāṇaṃ syāt | tannābhiveśapāravaśyena kiñcit | tasmād upāyaviśeṣasacivabhāvanābhedasyāhatyāsphuraṇāt tādṛksiddhāv eva saṃśayo, na tu siddhe 'pi nirālambanatvādidoṣair upadravaḥ śakyaḥ |
	[332,14] yac ca vikalpena bāhyasyāgrahaṇe 'py adhyavaseyatayā sphuṭībhāvam āśaṃkya, yad anumānena gṛhyate yac cādhyavasīyate te dve 'nyanivṛttī na vastunī, svalakṣaṇāvagāhitve 'bhilāpasaṃsargayogyapratibhāsānupapatter ity āha, tad apy asaṃbaddham | tathā hi yathā tathā vā bauddhasiddhāntagandhena vyavahāraḥ, kāminyākāravikalpabhāvanavat, kṣaṇikākārasyāpi paryante viśadopādeyakṣaṇaprasavas tu durnivāraḥ | yadi punar īdṛgapohasthitiḥ kṣaṇikavikalpaikatalpaśāyinī na kāminyādivikalpam avetīty upapādayiṣyasi tathaiva grahīṣyāmaḥ | na cādhyavaseyam avastunivṛttimātraṃ vā | dharmottare 'pi hi mate svalakṣaṇam adhyavaseyam iti sthitiḥ |
	[332,21] nanu vahniḥ pratīto mayety adhyavasāyākāraḥ | tatra ca svalakṣaṇasphuraṇam iti sāhasam, vikalpādhyavasāyayor ekārthatvāt | satyam, na tu tatra sphuratīti tāvatā svalakṣaṇam adhyavasitam ucyate | aphuraṇe tarhy abodhāt katham avasāyaḥ? sphraṇe 'pi pratibhāsa evāsau, katham adhyavasāyaḥ? na ca pratibhāsādhyavasāyāv apy ekārthau | pratibhāso hi sākṣātsphuraṇam asphuraṇe 'pi pravṛttiviṣayīkaraṇam ekavyāvṛtyullekhasāmarthyād adhyavasāyo bhāṣyamataḥ | ato yad anurūpam anuṣṭhānaṃ tad adhyavaseyam, pratibhāsamānarūpān anuprativiṣṭam eva | tac ca kvacid āropitamātram | kvacid vasturūpam | prakṛtaṃ tu pramāṇavyāpārasvīkārād vasturūpam eveti katham ucyate nivṛttimātram avastu vādhyavaseyam ity āstāṃ tāvad anārabdhanirbandhaḥ | pratibhāso 'pi vikalpe vyāvṛttākārasya, na vyāvṛttimātrasya, yady anubhavānusāraḥ | sarvadā yad vā tad vā rākṣasādi pratibhāseta | bhāvanayā punar adhyavasitākāreṇa pariṇitiḥ abādhyā tatrāropitamātre 'dhyavaseye nirālambanatvam | sati tu tad evālambanaṃ yathānantaram uktam ||
	[333,5] yat tv āha, arthasyālambanapratyayatvaṃ vijñānaṃ pratīndriyāpekṣatvena vyāptam | tac cāsmāt svaviruddhopalabdhyā nivartamānam ālambanapratyayatvam apy arthasya nivartayatīti, tatrālambanapratyayatvendriyāpekṣatvayor vyāpyakabhāvam aprasādhya pramāṇena vyāpakaviruddhopalabdhiṃ sphuṭayatīti mahadvaidagdhyam | tathā darśanād iti cet? darśanādarśanam eva tarhi pramaṇīkṛtya sthīyatām, kim evaṃvidhapramāṇopanyāsavyasanena? tasmād indriyam anapekṣyāpi yady ālambanabhāvaṃ bhāvaḥ svīkuryāt na bādhakam utpaśyāmaḥ | athātroktam eva na khalv indhanaviśeṣo dhūmahetur iti vināpi dahanaṃ sahasreṇāpi saṃskārair dhūmam ādhatte | tadādhāne vā samastakāryahetvanumānocchedaprasaṅgaḥ | tasmāj jñānam apīndriyasāpekṣād arthād utpattidharmakam |
	[333,14] indriyavyāpāravirahe ca samastāparakāraṇasannidhāvasannidhīyamānasattākaṃ tatpratibaddhaṃ siddham iti katham indriyānapekṣyasyārthasya svavijñānaṃ pratyālambanabhāva iti cet? etad api paracittajñānasaṃbhavena prativyūḍham | iṣṭāś ca paricittavedinaś cārvākamīmāṃsakavyatiriktaiḥ | cārvākāder api sandehān nāparā gatiḥ | sandehe ca vipakṣād ekāntavyāvṛtter ayogaḥ | nanu jñānakāryasyendriyāpekṣāniyamād eva nānyatra sandeho dahanāpekṣadhūmavat | yady evaṃ rūpajñānasya vīkṣaṇāpekṣaṇe yādṛśī sāmagrī sā na saṃcaraṇaviśeṣasya caraṇāpekṣaṇe kalayāpi hīyate, tat kathaṃ na dhūmadṛṣṭāntaś caraṇavarihiṇām uragādīnāṃ gamananiṣedhāya prabhur abhūt? kathaṃ vā karādivyāpārasaṅgi sāvegamantrodgāraparamparāsādhyam ekeṣāṃ viṣaśamanādikāryaṃ samādhimātrād anyasya? na caivaṃ dhūmo 'pi kvacid indhane dahanānapekṣodayo dṛṣṭo yato 'trāpi tathā śaṅkyeta |
	[333,25] tasmād bahirbhuvo bhāvā yathā hetuphalabhāvenopalambhabhājaḥ te tathaiva niyatavṛttayaḥ | cittasantānasya tu vicitrakarmābhisaṃskārasāmarthyād vicitra eva vivartaḥ | atas tadāśrayakāryam ekatra yāvad apekṣaṃ tāvad apekṣam anyatrāpīti na niyantuṃ śakyam | tat kathaṃ paracittavedanāder abhāva eva? yadi ca dhūmavad analam anapekṣya nendriyaṃ buddhiḥ, tadā svaviṣaye 'py utkarṣaghoṣaṇāvīkṣaṇādīnāṃ dīnaiva syāt | tathā hi yāvad deśaṃ dahanendhanādidhūmādisādhanam upalabdhaṃ na tāvad deśātikrame samartham | evaṃ yāvaddeśe 'smākaṃ viṣayendriyādivedanam utpāditavat kathaṃ tadatikrame gṛdhrādīnām utpādayet? utpādane vā nendhanadahanādikakṣāṃ kṣamate cittasantānāśrayā sāmagrī |nāpi dhūmakakṣāṃ buddhiḥ |
	[334,4] ataḥ sahakāriṇo 'tivyavadhānavadvaikalye 'pi kiṃ na kutaścit viśeṣāt saṃbhāvyate? jātikṛto 'sau vibhāgaḥ, na cittasantānāśrayād iti cet, na, jātir api hi vicitrakarmādhipatyād eva vicitrasvarūpopasaṃhārasvabhāvā, karma ca na cittād anyad iti na cittāśrayatvaparihāraḥ | athendriyasya prāpyakāritayā sarvaiva vijñānajananasāmagrī sādhāraṇadeśety ucyate | tathāpi kasmāt punas tāvad dūradeśasthitim iti kvacillocanaruṭhāṃśaśleṣaḥ kvacid arvāgeva viśrāma iti kim atra vaktavyaṃ karmādhipatyād anyatra? tasmāt tadāśrayasya cittasantānasya citraiva śaktiḥ |
	[334,11] na hi bahir api śakyam evam | anyathā sadṛśapradeśasthāyinoḥ pradīpayor alpakasya kasyacid dūrasāriṇī kiraṇasaṃhatir itarasya punar arvācīnacāriṇī syāt | atha mantraprabhāvād evam api syāt, sarīsṛpadṛśā ca māndyamādadhātīti cet? sa tarhi cittasantater eva prabhāvaḥ | mantre 'pi puruṣamāhātmyakṛta eva | yathā vārtike nirṇītam, apauruṣeyatve 'pi mantrāṇāṃ na puruṣanirapekṣāṇāṃ śaktiḥ | tataś ca puruṣa eva mantrādyupāyena bāhyavastuśaktivyavasthāṃ dusthayatīti āyātām iti prastute kim asaṃbhāvanam? yathā ca locanāpekṣaḥ padārthasyālambanabhāvo dṛṣṭa iti tanniyata iṣṭaḥ, tathālokāpekṣo 'pi dṛṣṭa iti na saṃtamase paśyeyur ulūkādayaḥ | tathā dṛṣṭatvān na doṣa iti cet? tathā dṛṣṭatvād eva hato 'si | tathā hi netrālokayoḥ samāne 'py apekṣāsādhananyāye cittasyācintyaśaktitayā anyatarollaṅghanadarśanam anyad api śaṅkayā kalaṅkayati | na tv adarśane śakyam evam | atha tādṛśi jñānatvasāmānyavanty api kāryāṇītarajātibhedabhāñjīti nānapekṣya sādhanasāmagrībhedam udiyur ity ucyate |
	[334,24] kena punaḥ prakṛtajñānasyāpy alaukikasya pṛthagjanajñānena sahaikajātitāyāṃ pratārito 'si? asattvād eva tarhi tasya na jātibheda iti cetasattvam iti jātibhedābhāvād evendriyāpekṣayā niyamasaṃbhavād itītaretarāśrayaḥ | tasmāt sādhāraṇakarmanirjātānām asmadādīnām anubhavabhedaṃ pratīndriyāpekṣatvam ālambanatvasya vyāpakam api na svanivṛttyā anubhavamātraṃ prati nirvartakaṃ bhavitum arhati, viśeṣoddeśenaiva vyāptisiddheḥ | athānubhavamātram ekīkṛtya vyāptir iṣyate? tadā virpayayādhakābhāvāt vyāptir eva na sidhyati hetuphalaniyamāśrayas tu dhvasto dhūmādisādhāraṇyānupapatter vicitrakarmābhisaṃskārād acintyaśaktisvāntasantānasaṃbhāvino 'nubhavamātrasya | viśeṣāśraye ca na sarvopasaṃhāravatī vyāptir iti sa eva doṣo viśeṣavattvaṃ nāma |
	[335,4] yad apy ayam āha, bhāvanāyās cābhūtārthāyā arthānapekṣāyā eva viśadajñānajananasāmarthyam upalabdhaṃ kāmāturādivartinyā iti bhūtārthāpi tannirapekṣaiva samartheti nārthasya ālambanapratyayatvaṃ śakyāvagaman iti | tatrāpi keyam arthanirapekṣatā? kim arthāviṣayatvaṃ sākṣādarthāpratibhāso vā, yad vā arthāhetutvam athārthavyabhicāra iti pakṣāḥ | prathamapakṣe bhūtārthatvam aviṣayatvaṃ ceti vyāhatam, tatprabhavānumānasyeva tasyāpy adhyavasāyāpekṣayā tadviṣayatvāt | pratibhāsāpekṣayā tu mā bhūt tadviṣayatvaṃ tasyās tajjanitajñānasyaiva tadiṣṭer iti na dvitīyo 'pi pakṣaḥ | tṛtīyo 'saṃbhavī, svaprabhavānumānadvāreṇa tasyāpi bhūtārthakāryatvāt | ata eva vyabhicāro 'pi siddha iti na carurthaḥ | atas tajjaviśadajñānasya saṃvādaniyamād arthasya katham ālambanatvam aśakyāvagamam? tasmāt prācīnarītyaiva codyaṃ cāru, parihāraś cokta eva | 
	[335,14] yac cānena punas tāttanā evāsya viṣayakṣaṇā grāhyā yujyante na pūrvatarā itādinā bhūtānāgatabodhiniṣedhāya prayattaṃ, tat prāg eva pratyādiṣṭam | prakṛtasarvajñapakṣe tu yāvanto jñānam upajanayantaḥ svajñānagocaratām anubhavanti tāvantaḥ kṣaṇikaduḥkhānātmākāreṇaivety etāvataiva sādhyasiddhiḥ | pratītātīteṣu smaraṇaṃ bhāvini saṃbhāvaneveti | yady atīte smaraṇam eva, tat kathaṃ samudayākārāṇāṃ sphuṭībhāva iti cet? pañcaskandhā evottarāpekṣayā samudayaḥ | tatrāyam eva samudayākārasphuṭībhāvo yadabhimukhībhūteṣu parāpekṣayā jhagati tadanurūpavikalpānuṣṭhānādiprasavahetuḥ sphuraṇarītiḥ kācit, yayā pṛthagjanād vibhāgabhāgī bhavati pūrvavat | atīteṣu ca tathaiva paṭutarasmaraṇodayaḥ | parānapekṣasvarūpamātreṇa tu kṣaṇikādyākārair duḥkhasatyapratītiḥ | nanu vikalpānām asahasaṃbhavasvabhāvatvād yadā duḥkhākārāṇām avasāyaḥ, tadā na samudayākārāṇām, paścāc ca nirviṣayaḥ avasāya iti cet? satyam etad ekaikasatyasyāpi nākāracatuṣṭayavikalpanam ekakālam | na ca kācid evaṃ kṣaṭiḥ | grahaṇarītiviśeṣa eva hi sphuṭībhūtasakalākāraḥ sākṣātkāraṇam | yato bījavikalpāvakīrṇābhimatavikalpakramāvirbhāvaḥ | yathā hi nīlacalavikacādiviśeṣaṇam utpalaṃ paśyato janasya na vikalpakrameṇa tadviṣayasakalākārasākṣātkriyāvyāghātaḥ, tathā prasute 'py unneyaḥ | aparasparāś ca kṣaṇāstavaivāparāparair anubhavaiḥ sākṣātkriyante | vikalpāś ca yathābhimataṃ pravartante gṛhītānusandhānarūpāḥ | anubhavenaiva ca sārvajñasthitir iti veditavyam | evaṃ nirodhadharmamāgrasatyayor api svasaṃvedena vedane sakalam ūhyam ||
	[336,5] yac ca sarvavastuno mithaḥ kathañcit sākṣāt paramparyeṇa ca saṃbandhadvārakaṃ katipayadarśane sarvadarśanasya dūṣaṇaṃ tadanabhyupagamenaiva gatam | sambandhadvārakas tu viśeṣaṇatayā samastavastuviṣayaḥ saṃkalpo yadi tadavasthāyāṃ janmaparamparāsmaraṇasaṃbhave bhavet, na doṣam utpaśyāmaḥ | yathābhyāsavato hutāśādidarśane jhagity evaidhasya kāryam hetuś ca pāvakasyāyam iti vikalpaḥ, tathā vikalpagṛhītānāṃ bhāvanāprakarṣe vaiśadyam apy astu | na tu saṃbandhamātreṇaikadarśanād anyadaśanaṃ saṅgirāmahe | mā bhūd vā vaiśadyam api sarvaviṣayavikalpamātreṇaiva saṃvādinā sārvajñyakāryaparyāptes tadavasthasya | athavā svālambanapratyayamātragocaram evāvikalpakaṃ samastavastuviśiṣṭālambanādhyavasāyahetuḥ | tenāvasāyānugatavyāpāram avikalpam api samastavastuviṣayaṃ bhavati | yad āha,

vyavasyantīkṣaṇād eva sarvākārān mahādhiyaḥ || (PV II 107) 

	[336,16] etat tv āśaṅkya yad āha katipayavastvavalambanasyānubhavasya kutastya eṣa mahimā yataḥ samastavastvavasāyaḥ? rāgādyāvaraṇavigamād iti cet? tarhi yathāvad vastūni paśyet, na tu punas asmād aśeṣavastuvyavasāyanirmāṇakauśalam asya yujyate | tattvāvarakatā hi sulabhā malānāṃ na punarvijalpanirmāṇapratibandhateti | 
	[336,20] atra paryanuyogaḥ kiṃ tāvad vastuni dṛśyamāne vikalpapratibandha eva na dṛṣṭa uta kleśakṛto veti? tac ca dvayaṃ nāsti | na hy anubhavavat sarvākārakalpanaṃ kvacit | na ca tadvikalpavaikalyaṃ kleśānantareṇa | yadā hi priye vastuni dṛṣṭe doṣavaty api doṣāvikalpanaṃ tadā vaktaṃ rāgo hetuḥ | yadā punar apriye guṇavaty api guṇāvikalpanaṃ, tadā dveṣaḥ | anabhyāse tu sarvasadrūpāvikalpanaṃ mohakṛtam eva | na ca kambalādivadāvaraṇaṃ, kiṃ tu santānavaiguṇyādhānena | tato yathā yathā mohādiparājayaḥ tathā tathā yatnena vaiguṇyavyāvṛttyā tāvatsu ākāreṣu yadā dhiyo vyavasāyabhājaḥ paryante sarvākāreṣu sarvavastuṣu yadi syur na kaścidvirodhaḥ | buddhipāṭavaparamparayā dṛṣṭeṣu smṛteṣv api smaraṇasaṃbhavādīkṣamāṇeṣu ca gāṭhatarasmaraṇasaṃskārādhānād anādyanantatvāj janmaḥ ekaprakāraniścayasya ca tajjātīyāśeṣaniścayasvabhāvatvān na sarvaviṣayasaṃkalpānudayakṛto doṣaḥ |
	[337,3] yac cedam ūce, apramāṇaṃ ca tannitāntaviśadābhatve sati bhāvanājanitatvāt | yan nitāntaviśadābhatve sati bhāvanājaṃ vijñānaṃ tad apramāṇam, yathā anumitabhāvitaviṣayaviśadaṃ jñānam iti | tatra vahner anumāya bhāvanaiva nāstīti darśitatvāt dṛṣṭāntābhāvaḥ |
	[337,7] yac cānena kāvyāyitam, asti ceha śiśirabharasaṃbhṛtajaṭimam antharatarakāyakāṇṭasyānumitavahnibhāvanābhiyoga iti | tatra yadi jāṭyāturatayā svayaṃ cittāveśād bhāvanopanatiḥ, tadā kvānumānavārtā? anumānaṃ hi pravṛttipāṭavabhṛtā prārthyate | tadavasthasya tathā aśaktau ca kiṃ bhāvanayā? sphuṭībhāva eva vā punastād astu kvānumānāvakāśaḥ? na hi kāmuko yāvan na kāminīm anumimīte, tāvan na bhāvanāyām abhiyujyata ity asti saṃbhavaḥ | tasmāt jāṭyāturasya bhāvanājanitavaiśadyam agnijñānamātram astu dṛṣṭāntaḥ | tad api kāminīdṛṣṭāntena svakāvyālaṃkṛtena gatam | na caikasya bhāvanābhuvo jñānasya visaṃvādād aprāmāṇye 'prāmāṇyam anyasya saṃvādino 'pīti nyāyaḥ, indriyodayasyāpi sarvasya keśādiviplavavad aprāmāṇyaprasaṅgāt |
	[337,16] yac ca bhāvanāprakarṣalakṣaṇasya kāraṇasya sāmyena phalayor api dṛṣṭāntadārṣṭāntikayoḥ sāmyaniyamāya prapañcitam, tatrāpi kiṃ na cakṣur eva dvicandaikacandradarśanayoḥ samānaṃ kāraṇam utpaśyasi? timiropaghātānupaghātakṛto viśeṣaś cakṣuṣor iti cet? bhāvanayor api bhūtābhūtaviṣayatvena kiṃ na bhedaḥ? cakṣuṣi timirakṛto vikāra eva kaścid bhedakaḥ, bhāvanāyā tadvaiśadye vā kaścit svarūpabhedo 'bhede 'pi viṣayasyeti cet, na, saṃvādetarakāraṇatvena śaktibhedasyaiva balīyasaḥ saṃbhave kim apareṇa? saviṣetarayor iva annayo rūparasadṛṣṭīnāmabhedena hetuhetvābhāsabhāvinyor iva vā sādhyabuddhyos tatkṛtapravṛttyoś ca kiṃ ca locane 'pi na vikāra ity eva doṣaḥ añjanajanite 'pi vikāre doṣavyavasthāprasaṅgāt | kiṃ tu bhrāntihetutayeti śaktikṛta eva tatrāpi bhedaḥ | tad evaṃ bhāvanāprakarṣeṇa sphuṭābhatvam eva sādhyate na prāmāṇyam, yato dṛṣṭāntāsiddhyādidoṣāvakāśaḥ | prāmāṇyaṃ tu bhūtārthatvena saṃvādāt pratyakṣatvaṃ ca kalpanāpoṭhābhrāntatveneti tāvataivāsyāśeṣo 'py avidyāduṣṭanayaḥ pratihato veditavyaḥ ||
	[338,1] nyāyaprakīrṇakakārasyāpy abhūtaviṣayatopalambhas tāvat kṣaṇabhaṅgādisādhanād eva prativyūḍhaḥ | yac cānumānasya vikalpatāṃ prastuty āha, tatra yāvad vikalpair upadarśitaṃ tat sarvam asat, śabdasaṃsṛṣṭatvāt | tasmiṃs ca bhāvyamāne asatye tāvakasya vikalpasya bhāvanayopahite viśadabhāve śabdasaṃsṛṣṭagrāhyatvanimittaṃ vikalpakatvaṃ vyāvartate | tadvyāvṛttau ca grāhyasarvaśabdasaṃsṛṣṭaṃ nivartate | ato nirvikalpakam api yogijñānaṃ nirviṣayaṃ prasaktam iti |
	[338,6] tatra kim idaṃ nirviṣayatvaṃ nāma? grāhyākārabhraṃśād anākāratā vā, yad vānyākāratā, atha tadākāratve 'pi tadvasturūpāsaṃsargiteti? prathamapakṣas tāvad asaṃbhavī, jñānasya nirākāratvānupapatteḥ, kāminyādau bhāvanayā tadākārasyaiva vaiśadyadarśanāt | ata eva na dvitīyo 'pi pakṣaḥ | yad ayam evāha śokāturasyāpi niruddhendriyavyāpārasya tanayabhāvanayā pitrādipratibhāsaprasaṅgād iti | kevalaṃ na cāsmin saṃsṛṣṭe bhāvyamāne sphuṭam anyadrūpaṃ bhavatīti prastutyākulaḥ pralāpa eṣaḥ | anena hi bhāvanayā sarvathā sphuṭībhāva eva niṣiddhaḥ, vikalpam antareṇa bhāvanānupapatteḥ | vikalpasya ca śabdasaṃsargam antareṇeti kva sphuṭībhāvaḥ? tanayabhāvanāyāṃ ca pitrādipratibhāsaprasaṅgavādinā tanayapratibhāso 'nujñāta eva | anyathā tanayābhāvanayāpi tanayapratibhāsaprasaṅgād ity abhidadhīta | na cāniṣṭimātraṃ dṛṣṭāpalāpāya prabhavati |
	[338,17] tathā ca kaṇikākāra eva kāminyākāravaiśadyaṃ kāmukasya vacanaceṣṭāviśeṣakāvyaracanayā draṭhayati sma | svayaṃ cāyam bhāvanayopahite viśadabhāve ityādivacanaṃ kenākāreṇa caritārthīkuryāt? tasmād anyabhāvanayā nānyasphuṭībhāva ity adhyavaseyāpekṣayā anyatvavyavasthāpanaṃ sādhu | na vikalparūpasya gocarābhimatasya ca parasparam, tayor ekatādhyāsāt | spaṣṭībhāvo 'pi hi bahirabhimatasya paryante vikalpopādeyakṣaṇasyaiva sphuṭasyodayaḥ | tāvataiva sa viṣayas tena sākṣātkṛta iti vyavahāraḥ | kevalaṃ sati vastuni tadākārajñānaṃ saṃvādi, visaṃvādi tv asatīti cintitaprāyam |
	[338,24] ata eva tṛtīyo 'pi vikalpaḥ pratyuktaḥ | saṃvādasākṣātkriyābhyām anyasya jñānena vasturūpasaṃsparśasya nirvaktum aśakteḥ | api ca tanayabhāvanāyām ity atra kas tanayabhāvanārthaḥ? tanayasya punaḥ punaś cetasi niveśanam iti cet? cetasi niveśanārtho 'pi tadākāravikalpanam eva | evaṃ tarhi yad ayaṃ pralapati kṣaṇikatve bhāvye samāropite vāstavaṃ kṣaṇikatvam eva yogijñānapratibhāsīti cet, na, sattvāsattvayor ekatvābhāvātmake hi bhede [satya] satyabhāvane 'pi yadi satyapratibhāsaḥ, sa tarhi satyatanayābhyāse 'pi śabdasāmyād abhedinas tanayasaṃjñakasya kasyacid aparasya svarūpapratibhāsaprasaṅgaḥ | tasmād abhūtaviṣayād abhyāsān nirvikalpakam api saṃvādān na pramāṇam iti, tad api dhvastam, samāropitabhāvanāyā evābhāvāt |
	[339,6] yathā hi tanayas tanaya iti vikalpābhyāsas tathā yadi samāropitaṃ kṣaṇikatvaṃ samāropitaṃ kṣaṇikatvam iti vikalpaḥ, tadā samāropitakṣaṇikabhāvanā bhavet, na caivam | kiṃ tu kṣaṇikāḥ saṃskārā iti | tataḥ satyatanayavad vāstavam eva kṣaṇikatvaṃ bhāvyate | satyatanayabhāvanāyā vā anya ākāro vaktavyaḥ | kṣaṇikavikalpena kṣaṇikasvalakṣaṇāsparśāt kathaṃ tadvikalpo bhāvanā veti tanayavikalpe 'pi samānam | adhyavaseyāpekṣayā tadvikalpatvavyavasthā ca samānaiva | na hi tanayavikalpe 'py āropitād anyasya pratibhāsaḥ | tad ayaṃ tanayabhāvanāyām āropitaśabdasaṃsṛṣṭapratibhāse 'pi satyatanayasphuṭībhāvam icchan prastutaṃ pratikṣipatīti kim anyamohamahāgrahagrāsībhāvāt |
	[339,14] etac ca vikalpasphuradāropitāpekṣayā bāhyatvamātreṇa satyabhāvanāsāmyam uktam | bāhyāpekṣayā tu śokātur asya tanayabhāvanam abhūtabhāvanaiva | ata eva tadabhūtaṃ punaḥ sphurattanayakāraṃ tadā tādṛktanayābhāvād apramāṇam | kṣaṇikabhāvanā tu sadā tatprakṛtitvād dharmāṇāṃ bhūtaviṣayaiveti, tajjanitavaiśadyam avisaṃvādāt pramāṇam | atha vikalpasyāvastuviṣayatayā tanaye tanayabhāvane 'pi bhinnam eva vaiśadyam āpadyate nāsmanmata iti hṛdistham | tad api hṛdaya eva jīryatu | yoginirṇayo hi prārabdha eṣaḥ, tasya cobhayathāpi na kṣatiḥ | apohasyāpi pramāṇena pariśuddhāv adhyavaseyasyaiva vaiśadyaṃ dṛṣṭam iti kim atra kriyatām? anumāne vastunirbhāsābhāvāt kathaṃ tadapekṣayā pramāṇapariśuddhir iti cet? prastāvāntaram etat |
	[339,23] tac cedam, api ca bhāvyasya vastunaḥ punaḥ punaś cetasi niveśanam abhyāsaḥ | sa ca brahmacaryeṇa tapasā sādaradīrghakālanirantaram āsevito dṣṭhabhūmir asphuṭākārasya vikalpasya sphuṭābhatvajanana iṣṭaḥ | sa ca kṣaṇikanairātmyavādinā draṭhayitum aśakyaḥ | tathā hi, bhāvyagrāhī yādṛśo vikalpa utpannas tādṛśa eva niranvayaṃ nirudhyate | tasmiṃś ca niruddhe punar utpadyamānaḥ pratyayas tādṛśa evāpūrva utpadyate | tad anena paryāyeṇa kalpasahasre apy apūrvotpatter aviśeṣān na tajjanyaḥ saṃskāro 'bhyāsa utpadyate | etena viśiṣṭavijñānotpādo 'bhyāso vyākhyātaḥ | niranvayaniruddhaṃ hi pūrvavijñānaṃ kathaṃ uttarottarāvasthāntaraṃ viśiṣṭaṃ janayet? sarvathā kramabhāvibhiḥ pratyayair avasthitam eva rūpaṃ śakyaṃ saṃskurtum iti |
	[340,4] tad etad saṃgatam | na hi yādṛśa [eva] bhāvyagrāhī pratyayaḥ prathamo niranvayaniruddhaḥ, tādṛśa evāpara utpadyata iti niyamaniścayakāraṇaṃ kiñcid asti caṇṭadevatāsparśād anyat | kṣaṇikatvād iti cet? nanu kṣaṇikatvaṃ sthāyitayā virudhyate, na visadṛśotpādena | tad dhi prācīnaṃ niranvayanirodhi yathā sadṛśaṃ kṣaṇānta[ra] m ārabhate, tathā yadi sāmagrībhedaleśato viśeṣaleśaniveśikṣaṇāntaram utpādayati tadā kā kṣatiḥ? na hi bhavata iva bhāvasyāpi kṣaṇikatāyāṃ pradveṣaḥ | asti cehāpi leśena sāmagrībhedaḥ | tathā hi kṣaṇikāḥ sarvasaṃskārā ity anuvādamātrāpekṣayā saṃsāraduḥkhakṣayārthitayā bhāvanāyām abhiprayujyamānasya viśiṣṭa eva saṃkalpaḥ, so 'pi viśiṣṭam aṇumātrayātiriktaṃ janayati yāvat taratamādikrameṇāntimāt phalalābhaḥ, bījādivat | yadi tu vyāsaṅgādyo madhyamadhyāsīran mandatāditāratamyam eva syāt | yad bhāṣyam,
 
saṃskārasya balīyastve vyākṣepasya nivartanam |
vyākṣepasya balīyastve saṃskāraḥ syāt parāṇmukhaḥ || (PVA II 500) 

iti | niranvayavināśe tarhi prācīnaviśeṣāsaṃkramaṇād dvitīyasya kuto viśeṣalābhaḥ? evaṃ tarhi sāmagryantare 'pi tādṛśā viśeṣeṇa bhavitavyam, asya tatrāsaṃkramaṇāt | tasmād asann api sa viśeṣaḥ kāraṇabalād udapādi yathā, tathāyam api | samānas tarhi tenāyam iti cet, na, hetuviśeṣāt phalaviśeṣasya durnivāratvāt |
	[340,18] tathā hi prathamo viśeṣas tādṛgviśeṣavinākṛtād utpannaḥ | ayaṃ tu tādṛśaviśeṣasacivād iti kathaṃ samānaḥ syāt? anvayas tu vicārāsaha eva | yo hi hetutaḥ saṃkrānto bhāgas tatra nāparasya hetor vyāpāraḥ, ya eva vyāpāraḥ sa pūrvam asann eva | evaṃ yad aṅgasya nirodho na tasya sthitiḥ, sthitam ataś ca na nirodhaḥ | tat kathaṃ sānvaye nirodhajanmanī? tena sahavṛtter iti cet? ākāśenāpi sānvayatvakalpanāprasaṅgāt | ubhayakālānuvṛttimātrajanyasya sahārthasyābhāvāt | tac ca kalasakapālayor nidhanasaṃbhavakāle 'ntarālasya na vāryate | śeṣaṃ prakriyāmātraghoṣaṇaṃ pramāṇaparipanthīti kiṃ tena? haripadavad avasthite tvātmany uktakarṣāyoga iti bahuśaś carvitam āstāṃ tāvat |
	[341,3] yac cāha, kiṃ ca cittam ekāgram avasthāpayituṃ vikṣepatyāgārtham abhyāso 'nuṣṭhīyate, na ca kṣaṇikavādināṃ vikṣiptaṃ cittam asti, pratyarthaṃ niyatatayā sarvasyaikāgratvād iti | tad apy asaṃbaddham | anubhavasiddhaṃ hi cetasaḥ kasyacit tattvasaṃmukhīkaraṇam, kasyacid viparyayaḥ, kāryādimātraparāmarśo 'parasyeti | tatra nairātmyāditattvaparāṇmukhaṃ sarvam eva cittaṃ vikṣiptam ucyate | uktakrameṇa tu tattvaikaniṣṭhaṃ samāhitam ity etāvatā kiṃ na paryāptam? yad avaśyam ekasyaiva vicitragocaracāritvam anveṣitavyam | atha ca tattvasākṣātkriyākālāt prāgaham ity ekākārāvagrahasaṃbhavād vyāvahārikaṃ tad apy asati, yato mamaiva doṣakṣayo bhāvīti mārgābhyāsapravṛttir avyāhṛtā bhavati | prāpyasaṃkalpo hi sarvatra pravartakaḥ | sa cedasti vastutathābhāvavyatireke 'pi kaḥ pravṛttiṃ nivartayati? yena hi tarhi tathānumānena niścitaṃ kṣaṇikatādi tasya pravṛttir iti cet? niścayasya sātmībhāvābhāvād anādyavidyāv āsanāvaśīkṛtena cetasā niścayānucitasyaiva vyavahārasya pravartanāt | ata eva darśanamārge 'pi labdhe bhāvanāmārgāpekṣaṇam uktaṃ vārtike 'nveṣaṇīyam | tasmāt tatphalalābhād arvāgabhyāso 'vidyayaiva saṃpādyate | abhyāsāc ca siddhaḥ sarvajña iti ||
	[341,16] nyāyabhūṣaṇasya ca yogācārapakṣāpekṣayā dūṣaṇam aprastutam, bahirartham abhyupagamyaiva sādhanaprakramāt | tatrāpi sarvasarvajñapakṣopakṣipto bādhas tadanabhyupagamād eva nirastaḥ | na cāsau bādha eva, saṃśayamātrasādhanatvāt | tathā hi, yat tāvad atītānāgataviṣayatvaniṣedhārtham uktam, na hy asataḥ kaścid ākāro 'stīti, satyam idānīm evam etat | tatas tajjanyajñānenāgrahaṇam api satyam | satyasvapnādivad anyathāpi tu saṃbhāvanā na śakyaniṣedheti darśitam | na ca yathedānīṃ na kaścid ākāras tathā kālāntare 'pi bhūtabhāvinoḥ | tathā sati bhūtabhāvitvam api na syāt, karikesaravat | abhramāvisaṃvādau ca prāg eva cintitau ||
	[341,24] yat puar āha, na cāvisaṃvāditvam api tvanmate yuktam, yataḥ prāpyārthadarśakatvaṃ vā pravṛttiviṣayopadarśakatvaṃ vāvabhātārthakriyāniṣpattir vā bhavatām avisaṃvāditvam abhipretam | na caitadatītādyarthajñānasya saṃbhavati, vartamānārthajñānasyāpi kṣaṇikatvapakṣe nopapadyata eveti | tad apīrṣyāpār avaśyamātram, upapattividhuratvāt | yadi tāvad bhāvibhūtayoḥ kālavyavadhānena tathocyate, tadā deśavyavadhāne 'pi eṣa prasaṅga iti pravṛttiyogyadeśe 'pi pradarśakam apramāṇaṃ syāt | tad asti tāvad iti cetanyad api, bhāvi bhūtaṃ vā tatkāle nāstīti cet? taddeśe vartamānam api nāstīti samānam | arthakriyāpi yathā taddeśasannidhau tathā tatkālasannidhāv iti na kaścid viśeṣaḥ | vartamānasya kṣaṇikatve 'pi ekatvāropasāmarthyān na vyāvahārikaṃ prati pramāṇatāyāḥ kṣatiḥ, tadabhiprāyāt saṃvādasya vyavasthitatvād iti ||
	[342,9] yac ca kaumārilaiḥ sarvasarvavidi kāraṇānupalabdhim upakramya tasya kāraṇam indriyajñānaṃ vā mānasaṃ vā bhāvanābalajaṃ vā, bhāvanābalajam api cākṣuṣaṃ mānasaṃ veti vikalpya dūṣaṇam ārabdham, tat saṃbhāvanādaurbalyāviṣkaraṇamātraṃ nābhāvaniścayaphalam, yathendriyāpekṣālambanatvacintāyāṃ carcitam | na ca kāraṇānupalabdher aniścayaḥ phalam, tata eva dharmādharmaviṣaye 'pi bhāvanābalajasya balam apalapitum aśakyam | tataḥ kāśikākārasyāpi yogināṃ dharmādharmayor aparokṣapratibhāsaṃ jñānaṃ nāsti, indriyasannikarṣābhāvād asmadādivad ity anumānam anaikāntikam, vipakṣavyāvṛtter ekāntena pratipattum aśakyatvāt | kiṃ ca dharmādhramajñānam iti karmaphalasaṃbandhamātraparijñānam etat | tac ca jātismaratvasaṃbhave durnivāram | tataḥ parijñānasaṃbhavāt bhāvanāpariniṣpattau idaṃ suvarṇādy evaṃ prayujyamānam etat sādhanam iti jhagiti vikalpotpādanapaṭīyaḥ pratyakṣam udayam āsādayed iti kim anupapannam | kevalaṃ jātismṛttau pratipattavyam | tatra cādarśanamātram apramāṇam iti na sarvathā niṣedhābhidhānaṃ sādhu | yathā hi sannipātādibhir abhyastavismaraṇasaṃbhave 'pi smaraṇam api keṣāñcid dṛṣṭam, tathā garbhāvāsapīṭayāpi kasyācit prajñātaikṣṇyāt puṇyodayāt pīṭāmāndyāc ca samanantarajātismaraṇam api bhavat sarvathā niṣeddhum aśakyam acārvākeṇa |
	[342,25] saṃbhave cāsyānekajanmāntaragocarīkaraṇasyāpi saṃbhavāt krameṇa sarvaviṣayasaṃkalpasaṃbhavāvirodhād viṣayānavagamakṛto bhāvanānudayadoṣaḥ parihṛtaḥ, āgamāc ca lokasanniveśaṃ yathāvat parigṛhya bhāvanāsaṃbhavāt | yady api nāgamaḥ pramāṇam, tathāpi gambhīrapramāṇāntarasaṃvādasaṃdarśinaḥ śraddhāvataḥ kiṃ na saṃbhavet? tatprameyasyāvaitathye ca siddhaṃ sādhyam | samudāyavikalpābhyām evāvayavasyāpi sphuṭībhāvo dṛṣṭa eva | krameṇa sūkṣmādyabhivyaktiś ceti | 
	[343,1] etena tad api nirastaṃ yad abhyastaikaśāstrasyānyatrāśaktir ubhayā vā bahu bahudhāpratirūpate paramapuruṣārthāpadādibhiḥ | na hy atra vimatiḥ | idaṃ punar asti, prathamaśāstrābhyāse prayāso yāvān na tāvān vijātīyābhidheye 'py anyatra | evaṃ pāṭavaprakarṣaparamparāyām aśrute 'pi kasyacit tathā prakarṣo yathā nānyasya śrute 'pi | tato janmāntarasmṛtisaṃbhave bhūyo 'bhyāsād anabhyasteṣv api vasturūpeṣūhāpohasaṃbhavān na niṛkleśāvasthaḥ parārthasamarthatayā tāvataiva sthāsyati | yad vā sarvasaṃkalpasaṃbhavād bhāvanābhiyuktā vyaktīkariṣyanti sarva svecchāto yoginaḥ | ata eva sarvāvagatipakṣe bhāvanānarthakyodbhāvanam apy anarthakam, niṣpannāvaśyakāryacaturāryasatyabhāvanasya sarvaviṣayānumānasaṃbhave svecchāyāḥ pratipādanāt |
	[343,10] atha sarvavastusākṣātkāre 'nyad eva sukhaṃ parārthasādhanaṃ veti paśyen na bhāvanayā parikhedaḥ kaṣcit tadavasthasya sukaraś ca sarvasphuṭībhāvaḥ saṃbhavatīti mahodadhināpi nādhikaṃ kiñcid uktam | uktaṃ ca tāvataiva pratyuktam | tasmād yathā yathā cintyate saṃśayamātraphalaḥ sarvavidi dūṣaṇopanyāso naikāntena bādhe vikalpaḥ | prakṛtasarvajñasya tu sādhanam ekāntenaiva | tatrāpi na deśakālapuruṣaniyama iti cet, na, tadapekṣāyāṃ sādhanasya aprayuktatvāt | sarvathāpavādinaṃ prati hi sādhanam etat | tac ca deśādyaniyame 'pi kṛtārtham | tathā caivaṃvidham udbheditam asmābhiḥ sarvajñasiddhāv iti ||

||yoginirṇayo nāma prakaraṇaṃ samāptam ||
