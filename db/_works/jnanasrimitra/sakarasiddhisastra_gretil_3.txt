[412] [tṛtīyaḥ paricchedaḥ]

kathaṃ punaḥ svasaṃvedanamātrasthitau hetuphalabhāvasiddhiḥ, yataḥ prakṛtaphalahetupaddhatir avadhānabhājanībhavatu | tathā hi, na pūrvā na parā nāpi tadubhayavāsanāprasūtānusandhānarūpā buddhir asmād idam iti bhedagrahaṇāntarīyakaṃ hetuphalabhāvānubhavavyavahāram avatarītuṃ śaknoti, sarvāsāṃ svavinmātramayatayānyadīyavārtāparicayānupapatteḥ | yady api cādya dhiyāvadhimātram adhigataṃ tathāpi nāvadhimat, parayā cāvadhimad eva nāvadhiḥ | anusandhānadhiyā tu naikayāpīti ko 'paraḥ pratipattā | avadhir avadhimad ity api tadbalād eva yasmān naikam api viṣayaḥ sataś ca tayor api śuddhasvarūpam eva viṣayaḥ |
etena pūrvāparabhāvaḥ pratyākhyātaḥ, pūrvāparatayāpi kayācid grahāt, yena tadātmaka eva hetuphalabhāva iti manorathasiddhiḥ | na hi pratyakṣasyātra vyāpāraḥ, bhinnapratītabhāve pūrvāparatvāder dūrīkṛtatvāt | athāpi syāt, krameṇodayāt pūrvāparībhāvas tāvad asti, tataḥ pūrvāparā buddhir ātmānaṃ pūrvāparam evānubhūtigocarīkaroti | vimarśākāravirahāt tu śabda eva paramapravartitaḥ | na ca (87b) tāvatā vastvanubhavahāniḥ, na hi nāma rūpaṃ vastūnām, tad api paścād anusandhānabuddhyā pravartate | na ca tāvatā tasyāḥ svavedanakṣatiḥ | svasaṃveditaiva hi paratra bādhakam upasthāpayati, pūrvapūrvāhitaviśiṣṭasaṃskāradvāreṇa niyatapūrvāparabhāvabhodaka eva ca hetuphalabodha iti |
atrocyate,

anātmasaṃvittyabhimānakāle samastam etad vyavahārayogyam |
svarūpasaṃvittiparāyaṇatve kva bhedapūrvāparabhāvayogaḥ ||
bahir yathā bhinnadhiyā grahārhaṃ parasparaṃ tasya tathā bhidāpi |
tathaiva pūrvāparatāpi no cen na bāhyam asty eva ca bāhyamānaḥ ||
[413] bāhyasya pūrvāparatā yathaiva tathā dhiyo 'pi grahaṇaṃ svayaṃ tu |
smṛtiś ca saṃvādavatī dvaye 'pi kiñcitkaro nānubhavo 'nyathā hi ||
tato 'nusandhānadhiyā vyadhāyi yat svasiddham evāpramayāpi tat kila |
pramāvatāre tu parāpravedane sphuṭaṃ viyaccitraṇam īdṛśī sthitiḥ ||
na koṣṭhaśuddhyāpi tathocitā sthitiḥ yato na jātu pratipattigocaraḥ |
kadāpi kenāpi hi dṛṣṭam anyadā saheta sandeham abādhitaṃ yadi ||
kramo 'pi tasmād avasāya paddhatiṃ vinā na so 'py andha ivānyavedane |
tato bahirvipluta eva na pramā na viplutaḥ svātmani tatra na kramaḥ ||
tathā dhvaner eva na siddhir ity asat parāparībhūtam apīkṣitaṃ na hi |
parasya vittir na na cātmano bhramaḥ bhrame 'pi na svasya tathā vivakṣitam ||

nanu hetuphalabhāvavilopas tvayāpi kathaṃ sādhyaḥ, pramāṇābhāvāt | na hi pratyakṣaṃ niścāyakam, avikalpatvāt | nāpi vikalpamātram, atiprasaṅgāt | pratyakṣaje liṅgaje vāvasayaḥ svakāraṇasyārthasya niścāyakaḥ pratibandhād iti cet | pramāṇasiddha eva tarhi hetuphalabhāvaḥ kathaṃ bādhyaḥ syāt |
tad ayuktam | na hy evaṃ pramānasiddhir upapāditā bhavati, pratyakṣasya hetuphalabhāvagrahaniṣedhe 'pravṛttiniṣedhākṣepāt | paropagamāpekṣāyāṃ na ca svatantrasiddhiḥ, prasaṅgasyāsādhanatvāt | kevalaṃ parasya pratiṣedhapratibandhamātram upasaṃhared ayam upanyāsaḥ |

[414] yadi hetoḥ kuto 'pi syād bādhā hetuphalasthiteḥ |
sa eva hetur atha na siddhā hetuphalasthitiḥ ||

tathā ca,

na hetur astīti vadan sahetukam (corr.: sahetukram) (***)

ityādi | na ca parasya niṣedhapratibandhe kṛte svayaṃ sadvyavahārasiddhiḥ | atha parasyāpi parāmarśasiddhipratibandha eva, na kenacit pramāṇena hetuphalabhāvasiddhir iti nāsadvyavahārasiddhir iti cet, na, pareṇa tanmātrasyaivārabdhatvāt | sattāvyavahāro 'pi hi prasādhakapramāṇādhīnaḥ siddhas tad yadi hetuphalabhāve 'pi kiñcit pramāṇaṃ syāt, syāt tadbhāvaḥ | tadabhāve katham eṣa iti | tad ayaṃ hetuphalabhāvaḥ kvacit kadācit upalambhasambhāvanāvinākṛto bahirarthena sārdhaṃ niratyayām maitrīm āvahati |

bāhye doṣāntarasyāpi sambhavān na tuleti cet |
dūṣaṇāntaram atrāpi yathābhāṣyakṛtoditam ||
vinmātrānavatāre 'pi sūtravārttikayor giraḥ |
tathaiva (88a) balanād bhāṣye svakasvātantryabimbanam ||
naivaṃ vā kiṃ na bāhye 'pi doṣo 'yaṃ kevalo mataḥ |
yadi bāhyo 'nubhūyetetyādi yatno 'nyathā katham ||

tad asya tanmaitrīkṛto vidhiḥ pratiṣedho vāvadheyo dhīmatām astu, kim apareṇa | nanu tathāpy ata upapatter etad āyātam iti nigamayato 'pagata eva hetuḥ, avaśyaṃ cāntato 'nupalambho 'pi samāśreyaḥ, tat kathaṃ hetuparihāreṇa kaścid yuktinyāsaḥ | na hi tādṛkprastāve śakyaṃ mūkena sthātum ||

bruvatā niyataṃ kiñcit sādhyaṃ vā bādhyam eva vā |
tatrāhetuṃ bruvāṇasya svavyāpi pratyayaḥ katham ||
tato dustyaja evāyaṃ sattā hetuparigrahaḥ |

[415] kiṃ ca svavacanavyāhatam apy etat, ato hi vacanād arthapratītir asya syād iti vacanoccāraṇam añjasā (āñjasā ?) hetuphalabhāvābhyupagamanāntarīyakam iti katham apavadet | api ca, hetuphalabhāvaprabhāvitatvāt sarvavyavasthānāṃ prāṇaprayāṇam āyātam etasmin mata iti | etad apy asaṅgatam | na hi sarvathādhyavasāyasiddho 'pi nāsti hetuphalabhāva iti, kiṃ tu tattvataḥ | tato,

yāvat prakṛtyā bhrāntasya vyavahārasya na truṭiḥ |
tāvat tathā tathā hetor upādānaṃ na duṣyati ||
svavittimātrasidhyarthaṃ yathā hetuparigrahaḥ |
tathā tannāntarīyau ca kāryakāraṇanihnave ||
vyavahāraprasiddhā ced astu hetuphalasthitiḥ |
adhyakṣasiddhā yadi tu mucyatām ātmavedanam ||

na khalu pūrvāparabhāvavyāpibhedagrahaṇavirodhini svasaṃvedane ca sthitiḥ pūrvāparībhūtahetuphalasvabhāvavedanaṃ ceti sacetasāmādaraviṣayaḥ, tadvaraṃ hetuphalagrahaṇam āñjasaṃ mṛṣyatāṃ vijñānavādavyasanaparityāga eva yuktaḥ | tato yathā prakāśādihetavo nirālambanasādhanāḥ saṃvṛtim āśritya vyavahārasmāraṇopayoginaḥ, tathā śaktisādhanānyāpi pramāṇavacanāni na virudhyante | bhedagrahaṇapūrvakaś ca hetuphalabhāvo viditaḥ sāṃvyavahārikasya | abhedagrāhiṇi pratyakṣe upajāte svayam eva parigalati, kadācid abhedam eva na gṛhṇīyāt | tatra dvayor api vādinor yāvad dhetuvyāpāraparisphuraṇaṃ (yāvad dhetuvyāpāraparisphuraṇaṃ) tāvat sādhu, saṃvṛtisthitayor eva vivādāt | tatra ca hetum antareṇa kva siddhivārtā | tarhi hetunā hetvabhāvaḥ sādhya iti hetur ātmānam apākarotīty arthaḥ syāt | nāyaṃ virodhaḥ, paramārthe tāvad dhetor evābhāvāt |

evaṃ sarvavyavasthānāṃ vilopo 'pi na bādhakaḥ |
kramāt sarvaprapañcopaśama eva śivaṃ yataḥ || 
(The same verse can be found in MKV 4,11; MK 25,24)
sarve hi vastusambandhāḥ phalahetutayā gatāḥ |
pratītyotpannatāmātraṃ niraṃśaṃ svavidāgatam ||

saṃvṛttau tu hetur api san sādhyam api sādhayati, vyavasthā api svasthāḥ | kvātmavadhopālambhaḥ |

[416] yathā bāhyaṃ grāhyaṃ sahitaparapūrvasthiti 
tathā yathānyat tadgrāhismṛtim api tathā samprathayati | 
yadā mūlānveṣe prayati vidhurāṇāṃ sthitir iyaṃ 
prapañco 'yaṃ citraḥ katham iva tadāpahnavasahaḥ ||

iti saṅgrahaḥ ||
kathaṃ tarhi hetunā hetvabhāvasiddhir iti | ayam asyārthaḥ | hetudvārāyātaparamārtharūpānukāriṇi (88b) vikalpe yaḥ pūrvāparākāravirahapratibhāsaḥ sa eva hetuphalabhāvagrahābhāvaḥ, tataḥ savyāpārapratītatām upādāya nirvyāpāro 'pi svapratibhāsa etasmin savyāpāra iva lakṣyate | tataḥ sa hetur hetvabhāvahetur iti prakhyātiḥ | na ca kalpanākāravivartaviśeṣād anyas tattvābhyadhigagopāyaḥ | na tu svavid ekalakṣaṇaparamārthaniṣṭhāyāṃ kasyacit kvacid vivādaḥ, sādhanadūṣanāvatāro vā | saṃvṛttau ca tasya dūrabhāve 'pi kathañcit tadākārasphuraṇam eva śaraṇam |
ata eva ca vacanād arthapratītiḥ syād iti jānānasya hetur nāstīti prayogas tattvata iti viśeṣaṇāpekṣa eva | tathā ca na virodhaḥ sarvathāpahnave tu syād eṣa doṣaḥ, yathā avācakaḥ śabdaḥ, nānumānaṃ pramāṇam iti, tatrāpi tattvata iti viśeṣaṇān na kvacid vyādhātaḥ anumānam apīndriyapratyakṣavat saṃvyavahārata eva pramāṇaṃ, na tattvataḥ, sambandhagrahaṇādyapekṣatvāt | na ca svavinmātram anena tac ca śakyam, svabhāvahetāv apy anvayavyatirekayoḥ pratītibhedasādhyatvāt | saṃvādāc ca prāmāṇyam, na ca kvacid bhinne vastuni saṃvādaḥ | tasmāt svavedanātiriktasya prāmāṇyaṃ sāṃvṛtam eva, tathā hetuphalavyavahāro 'pi sāṃvṛta eva, ekapratītikatvād ubhayoḥ,

na paratra yathā mānaṃ tathā hetuphale ca na |
yathā ca hetuphalate paratrāpi tathā pramā ||
tat kasmin bharam ādhāya mānasiddhir ihocyate |
tattvato 'nyagrahāsiddheḥ saṃvṛtau siddhasādhanam ||
avicāritaramyā dhīḥ saṃvṛtir yāvad anyavit |
uttarottaradhīgrāhyaṃ tattvaṃ syād yāvad advayam ||

[417] idam ato jātam iti ca, 

liṅgāt paravido vāsya vikalpasya samudbhavaḥ |
iti saṃvṛtir eveyaṃ vyāpāraḥ svavido 'tra na ||
tathābhimānamātraṃ syād anusandhānadhīr api |
tato 'bhimānamātrād yat siddhaṃ sāṃvṛttam eva tat ||
yāvac ca saṃvṛtis tāvad dhetvādiniyamaḥ sthiraḥ |
aniṣṭaparihāreṇa pravṛttiś ca na duṣyati ||
atha śaktiṃ vinā na syāt saiva śaktes tu sambhave |
sāṃvṛtatvakathā mithyā śabdabhedena kiṃ phalam ||
kevalaṃ hetuphalayoḥ sahyaṃ bāhyatvam eva na |
bījākāradhiyas tu syād aṅkurākāradhīr iyam ||
tayos tarhi dhiyor hetuphalabhāvavido dhiyaḥ |
bhedabāhyavid evāsau śabdabhedena kiṃ phalam ||
abhede dvaitavirahān na hetuphalatāsthitiḥ |
te eva vā dhiyau syātāṃ vyatirodhavirodhike ||
na pūrvā na parā buddhir nātmā tadgrāhako 'paraḥ |
paścād vikalpo grāhīti śalyo jeṣyati pāṇḍavān ||
yadi śaktigraho bāhyagraho 'py astu hriyātra kim |
atha nyāyaruco rucyā muktiḥ śaktigrahasya ca ||
dṛṣṭam ity avasāyaś ced bahir apy (: aṣy) eṣa vidyate |
svavinniṣṭhaiva bāhyasya bādhā saiva phalāṅgayoḥ ||

tathā ca sūtram,

hetupratyayavyāvṛttiṃ kāraṇasya niṣedhanam |
cittamātravyavasthānam anutpādaṃ vadāmy aham || (***)

[418] anutpādam iti phalaniṣedhaḥ | cittamātrastitir (89a) eva hetuphalaniṣedho vyaktaḥ |
hetunaiva bhavato yadi vṛttir yāvad eva bahir adhyavasāyaḥ |
yāvad ātmamatir apratibhāvād vyāpṛtiṃ na parato na tu yadvat ||
nānumānam apahāya nirṇayo nānumā ca paramāṃ vidaṃ vinā |
svaṃ paraṃ ca vinihanti sā yathā svaṃ paraṃ ca mama hetavas tathā ||

rūpatrayanirūpaṇaviśuddhasādhanaprabhavaṃ prakṛtyā bahirmukhapravṛttikam anumānam anyavittināntarīyakam api parabodhasādhanāya sādhanīkurvantaḥ kvacit prakaraṇe tadarthānuvādinam eva virodhadūṣaṇena codayantīti ka eṣa nyāyaḥ | kevalaṃ yathā pṛthagjano nānumānaprāmāṇyaṃ parihṛtya jīvituṃ śakto dvaitābhiniveśāt, tathā tadavasthāpitasatyādhimokṣam api | ya eva ca tatsiddhasvabodhamātratāyāṃ satyādhimokṣaḥ sa eva bāhyānumānayor apamānaḥ | na ca tathā sthātuṃ śakyam, anyathā tadaiva sādhyasiddher abhyāsalakṣaṇaprayāsanirāsaprasaṅgāt | tatas ta eva viplavamahimna ātmādhimokṣād iva pravṛttau sākṣātkriyālābhe pratiṣiddhaḥ sarvatrago dharmadhātur iti nānumānasyāpalāpe punaḥ pratyāvṛttiḥ kṣīṇendhanaśikhinaḥ kṣaye 'pi bhasmavat | ata eva, nirālambā praśāmyatīti saṃvṛtisaṃjñitā vikalpabuddhir ity arthaḥ | ayam eva cārtho hetuphalavicāraprastāve anūdyate, nādhikaṃ vidhīyate | yāvad eva bahirmano 'numānaṃ ca, ayam eva hetuphalasvīkāraḥ, tadaiva tadāśrayasyaiva liṅgasya, parokṣe jñāpakatvāt, tatpratītau kārakatvāt | yaś ca paścād ātmavedanamātrasthitau tatparibhavaḥ sa eva hetuphalabhāvasyeti kim atrābhiniveśena | kathaṃ tarhi vijñānavāde vārttikakārasya kārakajñāpakavyavasthā | satyam avāntaravyavasthāmātram etat | ata eva buddhir āśritya kalpyeteti vacanarītiḥ | tattvaniṣkarṣe tu,

[419] aśaktaṃ sarvam (PV III 4) ityādi | tad ayaṃ arthaḥ, advaitādarvāk, pratipādyajanasya mṛdumadhyādhimātrabuddhibhedād yathā tathā vā vyavasthā kriyeta, krameṇa matipāṭavāt tatra tatrānavasthitāv advaite viśvāsaḥ | ata evottarottaraparamārthavat saṃvṛter nānātve 'pi tadapekṣo hetuphalabhāvāvatāras trividhapratyakṣānupalambhasambhava eva tattvam | svābhiprete 'pi vañcanā mā bhūd iti tataḥ saṃvṛtyantarād iyam eva saṃvṛtir upādeyā, na punar aparamārthābhiniveśāviśeṣe 'py adhamā, abhiprāyasaṃvādetarābhyāṃ viśeṣāt | tad ayam aparyanuyoga eva katham apramāṇāt pratītimātrād arthasiddhiḥ kiṃ punar vicārabādhitād iti | na hi tatra kācid arthasiddhiḥ puruṣaparitoṣamātrād anyatra | yādṛśī sā pratītir eva pratītiḥ, tathānarthasiddhir evārthasiddhir iti yakṣānurūpo baliḥ | yady āryahṛdayānurodhaḥ, asmadīyahṛdayena tu sarvam asti, nipuṇena tu pratipattrā tathā pratipattavyam, yathā paritoṣamātre 'pi vipralabhyeta | ata evāha; (89b)

sāṃvyavahārikasya cedaṃ pramāṇasya rūpam uktam ityādi (PVin I 100,20)

tasmān na sāṃvyavahārikasya pratiniyatasādhanānusāradoṣaḥ, anyasya kva paritarṣaḥ | nanv asmanmatena tāvat sarvam asti, tattvasākṣātkāriṇāṃ tu nāstīti kvāvasthānam astu |
satyam,

jñātatattvasya loko 'yaṃ jaṭonmattapiśācavat |
jñātatattvo 'pi lokasya jaṭonmattapiśācavat ||

tad atra svātantryam icchāyāḥ |

lokasyāsatprakāś ced vyavasthāto 'stu nāñjasā |
svābhāsakalpanād anyad dhetvāder na hi bhāsanam |

tasmāt tattvataḥ kāryakāraṇabhāvābhāve 'pi saṃvṛtāvaśakyaparihāratvāt katham anavadheyaḥ | prakṛtasya phalasya hetusambhārāt sambhavaḥ, sāṃvyavahārikasyaiva tadanuṣṭhānārthitayā tadanusaraṇāt | tattvasākṣātkāriṇas tu yathā na hetuphalabhāvasiddhiḥ kvacit, tathānuṣṭhānam api na kvacit | katham anarthakāriṇaḥ sattvam iti cet? na, asmadapekṣayā svakṣaṇākṣīṇaparārthakriyāprabandhāvicchedāt | [420] tattvatas tu prakāśa eva vāstavī satteti vyavasthāpitaṃ citrasyaiva rūpasyeti sthitam |
nanu tathāpi,

citraṃ tad ekam iti ced idaṃ citrataraṃ tataḥ | (PV III 200cd)
tataś citratamaṃ cedaṃ yad bhedanaṃ mithaḥ || 

nānākāraṃ hi citram abhidhīyate, tataḥ parasparaviruddhadharmādhyāsinām ākārāṇāṃ katham abhedaḥ | bhedo 'pi tarhi katham ekavedanāntargatānāṃ bhinnasantānavat parasparam asaṃvedanāt ekasyaiva kasyacit pratibhāsaprasakteḥ | tad ayuktam, viruddhadharmādhyāsasya tadavasthatvāt | tasmād anekam evedam, abhinnopādānajanyatvāt tu parasparam adhyakṣabhāvaḥ sāhityapratibhāsasvabhāvaḥ | santānāntarabhuvāṃ tu buddhīnām abhinnopādānatāvirahān nātivyāptiḥ |
atra cintyate,

ekopādānatā tāsāṃ nānātvaṃ kim apohati |
nānātvād eva cānyonyavedanaṃ tāsu neṣyate ||

na hi saṃvit parasaṃvidam āviśati | ekasaṃvidargalavigamād eva ca svaparavidām anyonyavedanāpavādaḥ | sa cāpracyutaḥ prastute 'pīti na viśeṣaḥ | nanu sāhityapratibhāse vyavasthāpye kim ekasaṃvidāveśena, sādhyavirodhinā tam antareṇāpi kṣater abhāvāt | nanu sāhityam ity api sahacāramātraṃ taddeśakālopaniyate lakṣaṇaṃ khyātam | pratibhāsaś ca teṣāṃ svasvarūpasākṣātkaraṇam iti nānyonyavedanam upapāditam, santam asamagrasannihitānekapuruṣavat | tataḥ parasparasaṃvidāveśa eva parasparavedanavyavahāropayogī kim atra sāhityamātreṇa | atha sarveṣāṃ sarvatra pratibhāsa eva sāhityapratibhāsaśabdenābhimataḥ, tadā sāhityapratibhāse 'pi sādhye viruddhaḥ sarvatraikasaṃvidāveśa iti riktā vācoyuktiḥ | tadarthatve hi sahāya evāyam |

ekasaṃvidi nānyonyadhvaniś cet tadapahnave |
pratītir eva nānyonyam arthadoṣo 'tra duṛsahaḥ ||

[421] mā bhūd vā sāhāyyaṃ sāhityapratibhāsasya tu parasparapratibhāsārthatve (90a) abhinnopādvanatve 'pi bhedāniṣedhāt, na hi svasaṃvitparasaṃvidam āviśatīty atra dūṣaṇe kim uttarīṃ kṛtam iti na vidmaḥ, paryāyamātraghoṣaṇe viśeṣāpoṣaṇāt ||

ekopādānabhāve 'pi na hi tāḥ sahitā api |
āviśanti mitho vittim anyathā bheda eva kaḥ ||
svavidekanimagnāstā na spṛśanty anyasaṃvidam |
sākṣātkurvanti cānyonyaṃ kim apy etan mahādbhutam ||

api ca,

upādānābhedād vyatiparicayaś ced varam ataḥ 
svabhāvasyābhedo bhavatu na tu bhinne 'py anubhavaḥ |
tathaikā sāmagrī yadi niyatavastugrahasahaṃ sṛjec 
cetas tat kiṃ bhayam ubhayathā lakṣaṇahateḥ ||

evaṃ hi saty utpattisārūpyābhyāṃ yad grāhyalakṣaṇaṃ tasya dūṣaṇād bhītir na kācid, bahirarthavādino 'nyathaiva grāhyagrāhakabhāvasya sulabhatvāt | tatropādānābhedāt parasparam anubhavaḥ sarveṣām anubhavasvabhāvatvāt | ekasāmagrījanyatve tu jaṭānubhavayoḥ pratiniyataṃ vedyatvaṃ vedakatvaṃ ca syāt | tatpratibandhāc ca nātiprasaṅgaḥ | atha jaṭasyāpi tadānīṃ sphuraṇāt kutaḥ pratiniyamaḥ | jaṭopādānatvād eva grāhyaṃ, tad anyad grāhakam iti | indriyeṇātivyāptir iti cet, na, sāmagrīsāmarthyād eva nīlasyaiva vedyatvenotpatteḥ |

sahabhāvitayānyonyam upakāraviyogitā |
tādātmyavyativṛttiś ca yuvayor ubhayor api ||

atha prakāśotpatteḥ sādhāraṇatvadoṣa iti cet | vedyatvenotpattir na prakāśatvena | kim idaṃ vedyatvam iti cet | svasaṃviditayoḥ kim idaṃ parasparavedanam iti samānam | atha na vedyatvaṃ prakāśotpatter anyad iti cet | tathāpi sādhāraṇatvaṃ sāmagrībalād eva parihariṣyate | athaikarūpatvād vastuno nīlatvavat prakāśenāprakāśenāpi nanv asādhāraṇena abhūtvā sthātum aśakyam | śakyam eva sāmagrībalād iti tūṣṇīkām āsyatām |

[422] atha pramāṇavyāhato 'yam artha iti kva sāmagryāḥ śaktir upanīyatām | yas tarhi tadavatāram api nāpekṣate svarūpanirūpaṇe svayam eva parigalati, tatra katham upādānābhedanirdeśaḥ | na hi dvayoḥ prakāśayor utpannayor ekenānyaḥ prakāśyate, ekasyānyaḥ pratibhāti, ekasmin veti kācid arthasaṅgatiḥ | yathā hi pradīpasya svaprakāśaḥ kathañcid vidito jñāne tadanusāreṇānugamyate, tathā na pradīpānām anyonyaprakāśatāpi kācid upalabdhā | tato yathā dīpena dīpāntaraṃ prakāśitam iti viplavas tathā jñānena jñānāntaram iti | tat kasminn arthe ekopādānam uttaram astu | etena svasya vedanam ity ayogavyavacchedasyāpi (: ayogavyacchedasyāpi) nāpahnava evātivyāptiparihāraś cet? sulabha ity api nirastam, paravedanārthasyaivāpratiṣṭhānāt | paraprakāśo 'pi dṛṣṭa iti cet | so 'py aprakāśopādānasya prakāśakṣaṇāntarajananadvāreṇety anavasara eva jñānadīpādiṣu | yas tu tatrāpi sahabhāvinam ālokaṃ paṭasya prakāśakam icchati so 'pi na lokādhyavasāyamātreṇa tattvavyavastheti, idam asyeti vyavasthānibandhanānumāne yadi tajjñānajananam āśrayet, tat tarhi jñanena sahabhuvārthasya prakāśanasvīkāre nāstīti duḥsthā vyavasthā | athehāpi pṛṣṭhajavikalpajñānāpekṣayā sāmyam | tarhīdam eva grāhakaṃ na pūrvam | idaṃ tv abhinnakālam iti sautrāntikamatāvatāraḥ |
atha nālokasya jñānajanane 'pi tāvatā prakāśakatvam, jñānam api sahabhāvy eva, kiṃ tu sāmagrītaḥ sahotpattimātreṇa, tarhi tadātanendriyāṇy api prakāśakāni prasajyeran, teṣām aprakāśarūpatvād iti cet | prakāśo 'pi prakāśa evāstu, prakāśakas tu katham | na hi pītasya sahabhāvamātreṇa nīlaṃ pītakaṃ bhavitum arhati | tasmān nākiñcitkaraṃ kasyacit sambandhapaddhatim adhyāste | kāraṇopakāradvāreṇa tu pradīpo 'prakāśasvabhāve ghaṭādau dṛṣṭas tadvyavahārabhāk, tatas tajjñānasya jñānāntaraṃ prakāśam iti gamyamānaikopādānabhāve na ṣaṣṭhīṃ prayuñjīta nāma | na punar adhyakṣatāpekṣayā, caitrasya maitraḥ sundara ity atra yathā gamyamānasaundaryatāpekṣayā (ｰsaudaryatāｰ), na tu saundaryāpekṣayādhyakṣatā, saundaryayor ekātmaniṣṭhatvāt |
naivaṃ kaścit prayuṅkta iti cet | yadi paribhāvakaḥ syāt tad api kathaṃ prayuñjīta, samānatvāt nyāyasya | tad asyāndhadugdhanyāyena grahaṇe gatam etad grāhyagrāhakalakṣaṇavaidhuryadvāreṇādvayasādhanaṃ nyāyanāyakasya | na cāyaṃ nyāyaḥ, tat kim anena vārttikakāradveṣāt śubhaguptajuṣṭaloṭanena | anekapradīpavad eva tarhi saṃvidaḥ sahitāḥ pratibhānti bhinnāś ceti vedanenāpi ko 'rtha iti cet, na, vyatiriktapratipatryapekṣayā hi sahitāḥ prakāśanta iti vyavahāraḥ | nanu tadabhāve 'pi sahitānāṃ prakāśanaṃ na kṣīṇam | evam etat | na tu 
[423] eko 'py anyasya prakāśa ity asti | svasvaprakāśarūpatā punar ayoghaṭīpihitānām apy astīti na prastutasiddhiḥ | tasmād anyonyasaṃvidantarbhāva evānyonyavedanavyavahārasiddhiḥ | na hy ekadīpaprabhavā api parasparaprakāśino dīpā iti vārtāpy asti |

bhinnā evāṇavas tatra jīvaṃ cet sutarāṃ priyam |
kvāpy adṛṣṭes tathā hetor asādhāraṇatā sphuṭam ||
svaprakāśo yathā dīpo dṛṣṭo 'nekas tathā yadi |
bījābhedān mitho bhāsas tatra dṛśyeta sādhv idam ||

tad ayam ekasāmagrīsambhavo 'vyabhicāradvāreṇa kvacid ekadarśane 'nyānumānāya prabhavet, nānyādhyakṣatvāya, rasarūpādivat | evam ekopādānatāpi sajāyīyatām adhikāṃ prasādhayet, na svabhāvasaṃkarasādhyam anyaprakāśam | anyathā kvacid ekam anyasya jaṭam ity api syād iti | etenābhinnopādānatvam eva parasparapratibhāsa ity api kalpanam apāstam, ekopādānānāṃ jaṭānām api parasparajaṭatvaprasaṅgāt | ātmātmarūpeṇa hi teṣām api jaṭatvam, evaṃ prakāśatvam api ||
api ca,

na (91a) rūpajananadvārā yathā vastumati sthitiḥ |
ekopādānabhāvena tathāstu paribhāṣayā ||

yathā hi, sautrāntikasya sarūpajananam eva grāhyatvaṃ, na tu tasyāpi sphuraṇam, evam ekapratibhāsa evānyapratibhāsaḥ syān na citrapratītiḥ | kiṃ ca, ekopādānatvam api śuddhāvadheyam etat, svapnajāgradavasthayoś citrākārasyaiva hetutvāvadhāraṇāt | vyākulakāle 'pi vikalpasyānekākāravivartatvāt, ekavastuvikalpane 'pi pradeśabhedenākārasya citratvāt | puñjāt puñjotpattau cānyatamasyaiva sāmarthyakalpane ca kvacid anekasya janakatvaṃ bhāvābhāvānukāraṃ samānam | vicchinnanīlākārād api nīlākārodayadarśanād iti nottaram acitrāt citrotpattivādinaḥ | aśakyasaṃkhyānatvāc ca na nyūnādhikabhāvaḥ | kiṃ ca vaṭavat

nyūnādhikatve 'pi bhavet kiñcid ekam anekakṛt |
na tv ekabhāvo nyūnasya bhāve vā citram advayam ||

[424] tajjñānaṃ tadvad anyad api gāṭhasvāpādyavasthānantaraṃ cālayavijñānāt pradeśabhedena citrād eva citrāntarotpattiḥ | astu vā sammūrchitākārād ekasmāt kadācit kutracit citrasya krameṇākrameṇa vā bhāvaḥ | yadā tāvat jāgarānantaraṃ yāvatkālam anavaruddho middhādibhis tāvat prathamakṣaṇabhuvo vihāya nāpareṣāṃ parasparam anubhavaḥ syāt, upādānabhedāt | paramparayā tadekaprabodhād iti cet | yathā yathā tarhi vyavadhānaṃ, tathā tathā mandatātāratamyād anyonyaprakāśapraṇāśaḥ kiyatāpy antareṇa syāt | citraprakāśāvināśaś ca jāgarādibhir anekaṃ dinam anubhūyate, nāpi mandatātāratamyam | naivaṃ jñānākāre śakyam iti cet | ekākārasaṃvedanena bhinnasya saṃvedanam ity api kathaṃ śakyaṃ yadi nāmopādānābhedaḥ, svagatasyaiva bhedābhedasya prayojakatvāt | na ca prasaṅge tattvam eva, viparyayaparyavasāyitvāt |
kiṃ ca,

upādānena sambandhād upādeyasya ced grahaḥ |
upādānasya kiṃ neti sambandho na prayojakaḥ ||

svabhāvaviprakṛṣṭo hi parasparasya bodhaḥ, tāṃ ca sīmānam atikramya sannikarṣaḥ svaprabhāvam ādarśayati, sa copādānenaiva sārdhaṃ mukhya iti ekasāmagryadhīnānumānavad dhetupratītidvāraka eva sahabhuvo bhinnasyānubhavaḥ syāt | atītatvān neti cet | svabhāvakālaviprakarśayor na kaścid viśeṣaḥ | athopādānasya dvayam apy etat, sahabhuvas tu svabhāvaviprakarṣamātram | atra tarhi sannikṛṣṭatvam api nikṛṣṭam | upādāne tu prauṭham iti godhāśaśanyāyaḥ | sannikarṣabalāc ca grahaṇasthitiḥ athātītasphuraṇe vartamānatvam eva syāt, katham atītatvam | tato nātītasphūrtiḥ | yadīdṛśī tattvadṛṣṭiḥ parasyātmabhūtayā saṃvidā (91b) saṃvedyamānaṃ paraṃ svarūpam eva syāt kathaṃ paravittiḥ |
tatrānunmīlitākṣasya sannikarṣaghoṣaṇam anyatrāpy astu | yogivad vātītagrahanam api syāt | evaṃ prabandhapravṛttau pūrvapūrvasarvakṣaṇavīkṣaṇaprasaṅgo yāvad ekam upādānam anavadhir vā | yathā vyavadhitāratamyaṃ tathā sannikarṣaprauṭhitāratamyam iti | evaṃ svopādeyasyāpi pratibhāsaprasaṅge sarvaṃ tadvat | api ca yadi citrapratibhāsasya bheda eva tadā nīlapītavan nilakhaṇṭayor apīti paramāṇuparyantadarśanāt na kiñcid ekaṃ saṃviditam asti yasyānyad ekopādānaṃ syād ity apratirodhamāndhyam aśeṣasya jagataḥ | na vā kiñcid ity etatparyavasāno 'yaṃ vādaḥ |

[425] tad yadīdam eva vivakṣitaṃ kim anena phalguvalgitena | ṛjunā krameṇānekatvam api bhāvānāṃ nāstīty etad evocyatām | ākārāṇām avastutvam iṣṭam eveti cet | tathāpi kim anena nyāyam asahamānena |

api ca, ākārāṇam avastutvān naikopādānasambhavaḥ |
prakāśamātrasya punar bhedābhāve 'pi na kṣatiḥ ||
athāpi bheda iṣyeta na mṛṣyeta mithaḥ prathām |
mithaḥ prathāyāḥ kṣāntau tu grāhyagrāhakata parā ||

iti siddhāntaviplavaḥ | tad ayam ācāryanirapekṣam ākhyāyamāno 'py upādānābhedaḥ svabhāvabhedam anākṣipan naiṣām ākārāṇāṃ parasparānubhavavibhāvanāya prabhavati |

dṛśyate tāvad evaṃ cet dṛśyatāṃ kiṃ tv abhedataḥ |
bījasya svātmano veti vicāram idam arhati ||
ekatve citratābhāvo nānātve sutarām ayam |
naikatvaṃ nāpi nānātvaṃ buddhīnām upapattimat ||

tat ko 'tra paramārthaḥ | tathā hi,

ākārā yadi rūpam eva manasaś citrāḥ kathaṃ kiṃ nu vā 
cetaś citram anekam eva yadi tat kutraikyam āsthīyathām |
aṇvākāradharā ca dhīr aviṣayo nāpi kṣamā saṃhatau 
bhāsante ca parasparavyatikaraṃ ko 'py eṣa māyāvidhiḥ ||

tasmāt,

idaṃ vastubalāyātaṃ yad vadanti vipaścitaḥ |
yathā yathārthāś cintyante viśīryante tathā tathā || (PV III 209)
bhāvā yena nirūpyante tad rūpaṃ nāsti tattvataḥ |
yasmād ekam anekaṃ ca rūpaṃ teṣāṃ na vidyate ||
[426] nāṅgāni dhārayanty ete vicāraviśadūṣitāḥ |
varaṃ hy apekṣitā bhāvāḥ kṛtvā gajanimīlanam ||

iti | svapnamāyāmarīcigandharvanagarapratibhāsavat sarvadharmaśūnyataiva nyāyaprāpteti paramārthaḥ | nanu bhagavantam adhikṛtya prakānto vicāraḥ, tat kim īdānīṃ buddho 'pi bhagavān māyopamaḥ svapnopana iti cet | kasya punar atropālambhaḥ svayam eva bhagavatā tathā prathanāt, sollāsaṃ tadvyāhṛteś cāryair udyotanāt, tathatayā ca tathāgatapṛthagjanayor aviśeṣasvīkārād āgamopagītagāmbhīryaudāryaviśeṣād anyatra | nanu vyāpakānupalabdhibādhitatvāt lakṣaṇādyākāraṇām alīkatvāt kvaudāryam asatkhyātiprasaṅgaś ca | asatpratibhāsijñānasvabhāvatvena bhrāntatvāt kva gāmbhīryam | tad ayuktam,

atasmiṃs tadgraho bhrāntir bhrāntir anyā (92a) nirākṛtā |
alīkaṃ cānalīkena rūpeṇa na sa paśyati ||
yathā sthitā dharmateyaṃ tathā jñānāt tathāgataḥ |
vyavasthāmātrato 'py asya bījābhāvād bhramo na hi ||
yataḥ pravṛttivyāvṛttī vikalpād vāsanābhuvaḥ |
tayoḥ samūlam unmūlān nirvikārapadasthitiḥ ||
asatkhyātir mate cātra nāniṣṭābhāsateha yat |
asat tattvena tat sarvaṃ na cāsty anyad abādhitam ||

pūrvaṃ vistareṇa nirastatvāt |

athāpi dharmottaramārgasaṅgād anaṅgam aṅgīkṛtam etad eva |
dakādikākāraviviktam antaḥ parisphuradduḥkhasukhādi cetaḥ ||

nātra kila bādhakāvatāro deśavitānībhāvād iti | tad api viplutam | yataḥ,

antaḥ sātādiviṣayaṃ bahiḥ śītādigocaram |
vedanaṃ tattadākāraṃ bādhakagrastam eva ca ||

[427] vyaktiviśeṣam eva hi jñānasyākāraṃ vidmaḥ | deśavitānābhāvaś ca deṣasyālpatvaṃ vā syād abhāva eva vā | tatra paramāṇuparimāṇe 'pi deśe prasaṅgī doṣaḥ kiyaty alpe pratihanyeteti na prathamaḥ pakṣaḥ | dvitīyas tu asambhavī sambhavinaḥ, sambhavinā hi niyamena kvacid bhāvyam | kvacid apy abhāve 'bhāva eva vibhāvito bhavati | saṃvedyante cāsukhasaumanasyādayo dehāntas tadbahirdeśavyavacchedena sphurantaḥ | anyathā prakāśavan nīlādibhiḥ abhede tadvad eva doṣaḥ |
tatra ca kāye kiyantam abhivyāpya deśam āsata iti kim anena | kā vā sadeśatā, rūpe 'pi svarūpātirekiṇo deśasaṃjñitasya kvacid anupalabdheḥ | nāpy ādhāra eva deśo, vātātapayor apy adeśatāprasakteḥ | na ca tadapekṣayā bādhakapravṛttiḥ, kiṃ tu svarūpāpekṣayā | svarūpaṃ ca niraṅgam api kalpanābuddhau yathā vyatiriktair iva dharmāntaraiḥ parikaritam ābhāti, tathā ihedam iti kālākāravimarśapratyanīkapratyayakalpito nabhogatipratidvandvīva deśo na nāma vyavahāram avatarati | na ceyaṃ gatir antaṛsukhasaumanasyādivedane dūravartinī sparśantavad ity uktaprāyam | atha yathā nīlādau viśadatarordhvādharādibhāgatvaṃ vitastiḥ hastahastipuruṣādiparimāṇaparicchedyatvaṃ copalabhyate, na tathā sukhādiṣv iti matiḥ, tataḥ kiṃ deśavattāmātraparijñāne | evaṃ hy asparśanendriyagandharasadhvaniprabhṛtīnām apy adeśatāprasaṅgaḥ | na ca parokṣe vahnyādāv api pratiniyatadeśatādi śakyam |
atha yatra phale gandharasasambhavas tāvati vartamānau niyatadeśābūhituṃ śakyau, parapūrvādibhāgena ca grahaṇakāle cendriyaśeṣaparimāṇeneti cet | sukhādy api dehāntargatābhogād deśaparimāṇena (: dehāntargatābhogād deśaparimāṇena) kiṃ na śakyaṃ pratipattum | avyāptis tu phale gandharasayor upalabdhā | bhoktur niyatadeśopalambha iti cet | so 'pi sthūlagrāhī nāṇuśaḥ pratiniyamena deśam avasātuṃ śaktaḥ | tasmād atra tāvad vartate kiyantam api deśam (92b) abhivyāpyeti samānam | evaṃ grahaṇakāle 'pīndriyadeśaparimityasya pratiniyamaniścaya eva | sukhāder api vā sa eva nyāyo darśanaśravaṇajanitasyāpi | apriyāvalokanataptaṃ hi locanam eva priyadarśane śītalībhavad anubhūyate | kharāṃśutaptasya taṭāgāvagāhane tu vyaktaḥ parimāṇaviśeṣa ūrdhvādharabhāgo vā | anyadeśodayasya tatrāropakalpane 'pi sa eva deśaḥ syāt | parimāṇaniyamo bhūmiṣu bhūbhujām ucitaḥ | idam eva ca nṛsukhaṃ yacchābdaṃ saṃvedanam iti na bhinnasiddhiḥ, spaṣṭapratibhāsād vā | saumanasyasya tu mānasatvād aspaṣṭapratibhāse 'pi tadanusāreṇa [428] sambhavina ihaiva kvacid deśa iti sāmānyena siddher apratibandhāt | nāpi nirbandhas tatropayogī, sādhyasyāpi vikalpakatvaprasaṅgāt |
kiṃ ca parimāṇaniyamānavadhāraṇe yadi deśavattāniṣedhaḥ kvacit, kālavattā tu sarvasya mā bhūt kṣaṇasya svaparimāṇenāvadhārayitum aśakyatvāt | kevalaṃ pūrvaṃ nāsīt paścāc ca na bhavatīti pratiniyatakālatām upasthāpayati sthavīyasī buddhiḥ | ihāpi na bahirdehād ihaiva tu saumanasyādīti niścayaḥ sthita eva | kiṃ ca, kālayogas tāvad iṣṭa eva saumanasyādeḥ, anyathā kadāpy abhavataḥ sādhvī bādhakayuktiḥ, sa eva ca deśavattām upanayati, kvacid abhavataḥ kadācid bhāvayogāt | yatraiva cāsti sa eva deśaḥ, sa tu sthūlaḥ sūkṣmo veti kim anena | kāle tu prayojanāntarāpekṣayā niyamasthāpanam iti ||

yathā niyatakālatā niyatadeśataivaṃ sphuṭā, 
pradeśaniyamas tv asāv aṇutayādhimātreṇa vā |
dvidhāpi tu na bādhakavyuparatiḥ sukhādāv 
ato nirākṛtagirā kṛtaṃ kimu viśeṣaparākṛteḥ ||

tad evaṃ sattāmātrānubandhinī kālavatteva deśavattā na kvacid vyāpakānupalambhasambhavaṃ bhayam anavakāśayituṃ śaknoti maivaṃ vā svayam api sattāvyavahārasiddhiḥ kathaṃ sukhādau |

ekānekavivekāsiddhir yadvad asya bhavato 'pi na siddhiḥ |
eketarayor anyatarasya svavido mita iva dhāma nirasya ||

yathā hi, nīlasyeva puro 'vasthitākārasya sukhāder apratibhāsanāt ekānekarūpavyatirekaḥ pratipattum aśakyaḥ, tathā tata eva tayor anyatarasambhavo 'pi puraṛsphuraty evedam ekam anekaṃ veti nirūpaṇopalabdheḥ | parokṣe 'pi darśanānusāreṇa tathā vyavasthāyām apuraṛsphuraty api rūpe puraṛsphuradrūpānusāreṇa deśapratiniyamāttigmabhaṅgajāgnikaṇikādivat tayor abhāvo 'pi vyavasthāpyatām |
satā avaśyam ekadhā bhāvyam iti cet? na, vyāpakatvāt tayor anyatarasandehe sattvasyaiva sandehāt | svasaṃvedanasya tu śaktiṃ śvetādivad eva dūrīkuru, mā tatpratyāśayā sthāḥ | na ca pramāṇāntaram astīti parasya sandigdhāsiddhim udbhāvayato 'pi na svayaṃ sadvyavahāraḥ sādhakabādhakavaidhurye (93a) sandehasya nyāyaprāptatvāt | svasaṃvidite ca [429] nīlādijñānasvarūparāśau bādhādarśanam eva balavad bījam asya | tata eva tarhi bhavatu svasaṃvido 'prāmāṇyam, bādhāyā abhāve tu prāmāṇyam iti cet, naivam, adarśanamātreṇābhāvasiddheḥ | bahiḥ samastam abhyastam abādhakasya ca sādhakasambhavān nāparo dṛśyānupalambhaḥ | śāstra eva tu cintito 'yam abādhavāda ity āstāṃ tāvat |

vedotpādyakathādīnām api caivaṃ pramāṇatā |
utsargasiddhaṃ mānatvam ity api grastam agrimaiḥ ||
svato yatrāpi mānatvaṃ tad abhyāsaphalaṃ viduḥ |
bahiḥ samastam abhyastam asadantas tu cintyate ||

nanu grāhakākārabalād alīkasyāpi grāhyākārarāśer avabhāsa ity aśakyāpahnavaḥ sukhādir iti cet? na, 

svaprakāśasvabhāvatvād bhāgayor ubhayor api |
kiṃ grāhyaṃ grāhi vā kiṃ syān na cānyenānyabhāsanam ||

iti bahirarthadūṣaṇe prāg eva (prāg eva) nirūpaṇāt | na cābhimānamātrād vastusthitir iti | kiṃ cātra mate duḥkhādivan nirākārajñānarūpatayā,

rāgadveśamohamānādinikhilakleśagaṇaḥ sahajo yadi |
iṣṭāniṣṭatayā ca vibhāgaḥ kaḥ sākāramate 'ṅga virāgaḥ ||

ālokākārayogo hi bhrāntir bhavatām | tadabhāvād avidyādayaḥ svabhāva eva bhavabhājāṃ bhaveyuḥ, ālambanadvāreṇālīkatve sukhāder api prasaṅgāt | tato 'niṣṭatayā hānam upādānam anyathā keṣāñcid iti sākārapakṣa evākṣarāntareṇoktaḥ | ākāracakraikadeśadṛśyaspṛśyaparyavasānaṃ tu vaimatyam iti na kiñcid etat | yathā bhrāntitve 'py aniṣṭatayā kasyacit tyāgas tathālīkatve 'pīṣṭatayā ākāraviśeṣasya sthitir astv iti sādhyakṣatiḥ | caittāś caite sukhādaya iṣyante, cittaṃ viṣayagrāhitayā ākārasvarūpaṃ heyam, caittaṃ cāvasthāyīti nāyaṃ samprayuktadharma ity āgamavirodhaḥ | abhede ca cittavad evālīkatvaṃ teṣāṃ tadvad vā cittasyāpi satyateti katham anākārasya sādhyasya siddhiḥ |
nanu yad yathā bhāvyate tat tathā sphuṭībhavatīti vyomākāram api cittaṃ bhāvyamānaṃ tathā sphuṭībhaviṣyati, prasiddhākāravirahāc ca nirākāraṃ tad eveti kathaṃ sādhyasiddhiḥ | na, prayojanābhāvāt,

[430] saṃsāradoṣair aspṛṣṭaṃ lakṣaṇavyañjanojjvalam |
ātmabhāvaṃ vihāya tvaṃ vihāyas tvaṃ yadīcchasi ||
nanu sambhogakāyo 'yam iṣṭa evārhatāṃ sutaiḥ |
dharmakāyasya lābhecchur bhajed vyomopamaṃ vapuḥ ||

iti cet | tat tarhi na tāvat sādhyaṃ, yathokta evecchāparisamāpteḥ | nāpi sādhanaṃ kasyacid arthasya, nirākārāt kvacid arthasiddher asiddheḥ | parārthasiddhir api viśiṣṭākārapratibaddhaivety uktaprāyam | idānīm ākārād evārthasiddhiḥ paratas tu nirākārād iti ka evaṃ pratyeṣyati syādvādād (syādvādād) anyatra | āgamād evam iti cet | kva yuktibādhite 'rthe śaraṇam āgamaḥ | (93b) puṇyajñānasaṃvalitākāraviśeṣeṇa viśiṣyamāṇārthaśaktis tatprakarṣaparyante svayam api prakarṣaparyantavartiny eva syāt, kathaṃ tato vicchidyeta, anyato vā sambhavet | kasya kadācit pratītir evāsambhaviṇī, na cāgamo 'pi mukhyākṣara īdṛgarthaḥ, vyākhyāntarāśrayas tu yuktiprāgalbhye bhavet, sā ca kṣīṇeti cintitam | tathāpi bādhabhayāt bhaktavyam eva tadvapuḥ, abādhatvāc ca tad evārthasamartham ity api sidhyatu, tata eva ca prāg api tadupāyiny evārthaśaktir iti cet |

na so 'sti kaścit samayaprakāro yatra sthitaṃ nābhinihanti bādhaḥ |

tathā hi, yadvyomo 'yam analākāram,

yadi tāvad khavad vyāpi tadvad evāsya dūṣaṇam |
jyotsnātaṭinmaṇijvālāsphuliṅgāditulāsv api ||

tadvad eveti sambandhaḥ |

na svarūpeṇa yad dṛṣṭaṃ dṛṣṭāntadvārato 'tha vā |
bhāvyaṃ kathaṃ tadā rūpe tulā teṣv eva kenacit ||

bhaviṣyati | rūpavirāgiṇo hi samyagmārgaparicayād eva śuddhibuddhyā tajjñānam | na tadbhāvanād eva vyāpakānupalambhasambhavabhayabhraṃśabhāgī | kiṃ bhūyaḥ |

sāṃśe 'vayavivad doṣo niraṃśe paramāṇuvat |
nāparaṃ vastu cāstīha sarvagrāsā hi śūnyatā ||

[431] tasmād bādhābhayabhraṃśaśaṃsināpi tadbhāvyam aśakyaṃ ca | pravacanoktatvād bhāvyam eveti cet | tat kim idānīṃ pitṛkūpa iti kṣāravāripānam | kiṃ vā dhātugatiyoniśrāvakādimārgo na taduktaḥ | atra ca yasyāpi heyatayā nirdeśaḥ, tasyāpi nājñatayā heyatvam, api tu vineyasyābhilāṣādivaśāt | svargopadeśād eva hi bhagavān pramāṇam | tasmāt tatropayogabuddher abhāvāt svayam adṛśyasya bādhātikramākāranidarśanasyābhāvāc ca kuto bhāvanāmayī siddhir iti sambhoga eva paryavasānaṃ vyāpārasya,

guṇās tadekaniyatās tadekaniyatā ruciḥ |
tad ekaniyataṃ mānaṃ bādhenaiva samaḥ paraḥ ||
para eva jino yeṣāṃ taiḥ svaśāstāpi hāritaḥ |
ṛjukramagṛhīto ya āgamāl lakṣaṇojjvalaḥ ||
śūnyatā saṃvido nānyad gāmbhīryaṃ sā ca tadgatā |
sā tu kalpitadharmānāṃ sarveṣāṃ veti carcitam ||
āgame 'pi svavācā na nirākārasya dharmiṇaḥ |
śrūyate dharmakāyatvaṃ vyākhyānyāpi kṛtā na kim ||
iṣṭaṃ khadṛṣṭāntatayā niraṅgaṃ mano 'tha śūnyaṃ nanu sarvathāstu |
na sarvathā ced upamā niraṃśatyāgo 'pi kiṃ na praṇayī priyasya ||

āgantukamalaprapañcavigamenaiva hi vihāyaṛsādṛśyam iti darśitaṃ prāk | ata eva Mahāyānottarantantre (corr.: °notaratantre) nirdiṣṭenaiva sādharmyeṇa sarvatra vyomopamā, yathā vyapagatavikalpaṃ gaganavad ityādi | tasmān nākāraviraheṇa | yat tu,

akiñcane nirābhāse nirālambe nirāśraye |
cakṣuṣy atha vyatikrānte 'py arūpiṇy anidarśane ||
yathā nimnonnataṃ vyomni dṛśyate na ca tat tathā |
buddheṣv api tathā sarvaṃ dṛśyate na ca tat tathā ||

[432] iti | tatrākiñcanādiviśeṣaṇaṃ vyomna eva rajonīhārādikṛtasya (94a) nimnonnatasya darśane 'py abhāvavibhāvanāyeti vyaktam etat | sambuddhe 'pīty anuktvā buddheṣv iti sāmānādhikaraṇyaṃ bādhakabahuvacananirdeśayatnāt |sugate tu bhagavati yathoktākāre evāpavādasamāropalakṣaṇasya nimnonnatasya darśane 'pi na bhāva itīyad eva vivakṣitam | astu vā vacanapariṇāmena bhagavaty api yojanam | yathā tv ācāryavasubandhupādair dharmadharmitāprativibhāge nirvikalpajñānalakṣaṇaprastāve dvayena grāhyagrāhakabhāvena nirūpayitum aśakyatvād arūpi, saviṣayatvād anābhāsam iti vibhaktam, tatheha buddha iti prayukte 'py astu | akiñcanatvam apy āgantukarāgādivigamāj jñeyam | śeṣam aviruddham | ata eva dharmadharmitāvibhāge eva,

asatkhyānātmato 'khyānād iti bhrāntivyavasthitau |
khyātir adhyavasāyārthā boddhavyeti nirākulam ||
kathaṃ paśyasi tasyaivam vibhāti pratibhāsate |
ityādivad vikalpe 'pi khyāty uktir na virudhyate ||

Madhyāntavibhāge ca suvyaktatvāt |

yadi tu khyātir ākārasyāsato 'bhimatā bhavet |
yauvarājakarājasya muneḥ sambhoga ity asat ||
tadādhipatyāt tatkhyātiḥ parasyety uktavān na kim |
nityavyāpitayor arthaṃ yathā vyaktaṃ vibhaktavān ||
tasmād adhyavasāyo 'yam asataḥ khyātir īritā |
śulkavyayabhayān nāto ratnarāśir apāsyatām ||
taduktidharmakāyasya tyāge 'py eṣa na kiṃ nayaḥ |
nanu tasyāpavādena ko buddhaṃ śraṇaṃ gataḥ ||
vastuno dharmirūpasya dharmaḥ sāmānyalakṣaṇaḥ |
śūnyatākhyo mato dharmakāyaḥ kātaratāraṇaḥ ||
	
śūnyatātathatādharmadhātubhūtaśikhādibhiḥ |
padaiḥ khyātaḥ svabhāvo 'sau svābhāvika iti śrutaḥ ||	
[433] yogācāramate gītaḥ pariniṣpanna ity api |
dvayābhāvatayā sarvaśūnyatā madhyamādhvani ||	
āśrayasya parāvṛttiḥ saiva dhātur anāsravaḥ |
tattvaṃ ca paramārtho 'sau tadbodhād buddha ucyate ||	
tanniścayaphale māne tadbalālambino guṇāḥ |
na śakyo nihnavas tasya vibhinnasyeva dharmiṇaḥ ||

avaśyaṃ hi prakāśamānam etac citraṃ śūnyatayā sākṣātkartavyam, tāvataiva bodhisiddhir iti kim apareṇa | na ca svasaṃvedanād anyat sākṣātkāri | sā ca tathatā saṃkleśavyavadānāvasthāsādhāraṇaś cittadharma iti svābhāvikaḥ sahajaḥ prakṛtir iti cābhidhīyamāno 'pi vyavadānāpekṣayā dharmakāyavyahāragocaraḥ | tatra kṣaṇikatā tāvad ākāraviśeṣānapekṣāsau bhāvyamānā yo ya evākāraḥ sannidhīyate, taṃ tam eva pratividhyatīti dharmitāniyatatallakṣaṇādiniṣpādakapuṇyasambhārasahakārikāraṇopanītam antimaṃ tam evākāram āśrayīkaroti | tatra prāgavasthāyāṃ citram eva tatparatantram ucyate | abhūtaparikalpo vikalpa iti coktaḥ | paryante tu citra eva vitathakalpanāyām aprayojakatvān na tathocyate | tadrūparahitas tūcyate | (94b) hetupāratantryamātrasambhave 'pi cāsadvāsanāpāratantryābhāve paratantro 'pi nābhidhīyate, kiṃ tu sambhoga iti, dharmasambhogād daśabhūmibhiḥ sambhujyamānatvāc ca | tattvato vā hetupahalabhāvāt kva pāratantryam iti | tasmād dharmarūpa eva dharmakāyaḥ | nanu,

sarvākārāṃ viśuddhiṃ ye dharmāḥ prāptā nirāśravāḥ |
svābhāviko muneḥ kāyas teṣāṃ prakṛtilakṣaṇaḥ ||

iti siddhāntaḥ, kathaṃ paroktākārasya śūnyatākhyo dharma ity ucyate | tad ayuktam | na khalu śūnyatāto 'nyā prakṛtir dharmāṇām āgame śrutipathāvalambinī, sthitibhedena tu yathādhimukti veditavyā | tathā hi,

nairātmyaṃ vidur īśvarādivirahān nityasya caivātmano 
'vācyasyāpi ca ke 'pi kecana jaṭaprākāśyayogasya ca |

[434] bāhyasyāṇutanor api vyapagamād anye punaḥ svapnavat kecid rūpanirūpaṇāsahatayā tasyāḥ svavitter api ||

tarkacintāyāś ca krameṇa tadekapravaṇatvāt ||
pratyakṣād anumānād vā na hi bhāvaprasiddhayaḥ |
tābhyām eva tu bādhaiṣām aidamparyamatas tayoḥ ||

na ca lakṣaṇādimātrasyaiva dharma iti brūmaḥ | kiṃ tu yāvantaḥ svalakṣaṇadhāriṇaḥ cittaprakārāḥ śarīrabuddhisaṃkhyātarūpās teṣāṃ sarveṣām eva sambhogapoṣaṇaṃ tūpalakṣaṇaṃ tad api parityāgena bodhibodhanārtham | abhisamayālaṃkāre ca,

ye dharmāḥ sarvākārāṃ viśuddhiṃ prāptās teṣāṃ prakṛtiḥ |

iti sāmānyena nirdeśāt na sambhogatyāgaḥ, sa tu pṛthakkāyatvena vyavasthāpyata iti | sarvākārajñatāparyantaparigaṇanāt pṛthag eva parigaṇitaḥ | tasmād dharmadharmibhāvena bhittvā kāyadvayavyavastheyam | tad asya bhagavati tādātmyaṃ sambandho, nirmāṇasya tu tadutpattiḥ | yadā tu sadātanaṃ tadrūpaṃ sakalaśukladharmākāratayā vivakṣitam, tadā tatrāpi tadutpattir eva | yathoktam,

dharmakāyaprabhāvitā guṇāḥ (***)

iti | evaṃ ca sati yady api sādhanam api tat, tathāpi na tanmātreṇa tatrādaraḥ, kiṃ tu tattvam ity eva | sādhyasādhanayor anantabhāvo 'pi kuta iti cet | tattvasākṣātkārasyaiva sādhyatvāt, tadbhāvanāyā eva ca sādhanatvāt, tadabhāve 'niścaye vā tayor eva lopāśakteḥ | tasya ca pratibhāsinaiva dharmiṇā caritārthatvān niścāyakapramāṇaparyeṣaṇaiva param avaśiṣyata iti samāptaḥ puruṣārthaḥ | tac ca sāmānyarūpam eva bhāvyam, kṣaṇikatvādivad iti svabhāvāntaram avasthāpyate | tadadhigamādhīnaś ca buddhadhvanir iti tad eva pradhānaṃ buddharūpam, sa eva vā buddha ucyate, pratāpa eva rājetyādivat | lakṣaṇādicitratā hi cakravartinīty uttaratantram | na caivam arthāntarasya kathañcit sattve 'pi kaścid upayogaḥ | tato dharmakāyasaṃjñāpy asya yācitakamaṇḍanam iti na nirākāradarśanānurodhaḥ kaścit | ata eva dehabhogapratiṣṭhāviśeṣaśālini,

[435] akaniṣṭhe pure ramye śuddhāvāsopari sthite |
budhyante tatra sambuddhā ārūpyeṇa kim anyathā ||

tasmāt,

sambhogakāyasthita eva nāthaḥ svavittisākṣātkṛtadharmakāyaḥ |
daśāntaratve hi tad eva sādhyaṃ bādhye tu bandhyo vividhaḥ prayāsaḥ ||

tathā ca sati,

grāhyagrāhakavaidhuryād vijñānaṃ paramārthasat |
ekānekaviyogena vijñānasyāpi śūnyatā ||
saṃvṛttyāpi na tadrūpaṃ traidhātukavivartinām |
tāvataudāryam iṣṭaṃ ca dharmatātikramān na tu ||
yathā kṣaṇitvaṃ bhavatā soṭhaṃ tac ced alīkatā |
kiṃ na sahyā kṣaṇitvaṃ vā maraṇaṃ sahyate katham ||
maraṇān na bhayaṃ yasya tasyānyasmāt kuto bhavet |
sarvākrośo hi maraṇaparyantatvena bhīṣaṇaḥ ||
mṛtād varaṃ durbalatā sadā cet saiva naḥ priyā |
varam iṣṭasya na prāptiḥ prāptau vighaṭanaṃ na tu ||
tasmāt prakṛtir eṣaiva nātikramitum iṣyate |
tathāpi ko 'py atiśayaḥ prāptum iṣṭa iti sthitiḥ ||

kṣanikālīkayoś ca sādhāraṇīti na doṣaḥ kaścit | kṣaṇikatvavad dhetuparādhīnatādy api draṣṭavyam | tad alam asthānakātaratayā | api ca,

nabhastalālīkakalaṅkahānaye nabhastvam evāstu calatvaśāntaye |

[436] na vastudharmasya yadi vyatikramaḥ pramāṇato 'līkamate 'py asau samaḥ ||
mahāpaṇḍitajñānaśrīmitraviracitāyāṃ sākārasiddhau
madhyamāvatāraparicchedas tṛtīyaḥ ||
 