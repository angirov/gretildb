 
[107,1] [kṣaṇabhaṅga-adhyāye] 
[107,2][caturarthaḥ pādaḥ ahetuka-vināśa-adhikāraṛ

anvīti-vyatirekam ākalayatā 'dhyakṣeṇa dhūmāgnivad
dṛśyādṛṣṭiprabhūtahetuphalatā siddhā vināśāṅgayoḥ |
tat-prāk kāraṇasannidheḥ phalam asan nāśas tanoti sthitaṃ 
tāvan taṃ kila kālam ity api mṛṣā nāśaḥ svarūpādṛśaḥ ||

na hīdan tayā nāśasya svarūpam upalabdhi-gocaraṃ yenānvaya-vyatireka-niścayāt kāraṇābhimata-mudgarādi sannidheḥ prāk nāśākhyaṃ kāryam abhavat tāvan taṃ kālaṃ bhāvasya sthairyam āpādayet yāvatā nāśyasya svabhāvānupalabdher mṛṣaiva kalpaneyam iti kutaḥ kāraṇānupalabdhyā sthairyasiddhiḥ? 

[107,11] nanu ghaṭa-mudgarādayo dṛśyante tāvat teṣv eva kaścin nāśo nāmeti nāśa-svarūpānupalabdhir asiddheti cet? 
dṛṣṭas yāvad ayaṃ ghaṭo 'tra ca patan dṛṣṭas tathā mudgaro dṛṣṭā karpara-saṃhatiḥ paramato 'bhāvo na dṛṣṭo 'paraḥ | tenābhāva iti (43b) śrutiḥ kva nihitā kiṃ vātra tat-kāraṇaṃ svādhīnā palighasya [: prari°] kevalam iyaṃ dṛṣṭā kapālāvaliḥ || dṛṣṭas tāvad ayaṃ ghaṭo 'tra ca patan dṛṣṭas tathā mudgaraḥ dṛṣṭā kharpara-saṃhatiḥ paramato 'bhāvo na dṛṣṭo 'paraḥ | tenābhāva iti (43b) śrutiḥ kva nihitā kiñcātra tat-kāraṇaṃ svādhīnā kalaśasya kevalam iyaṃ dṛṣṭā kapālāvalī || [= 118,24-27 ] palighasya,
sunipuṇaṃ nirūpayanto 'pi māṃsacakṣuṣā vayaṃ tāvan nāparam atra vastujātam īkṣāmahe, yad abhāva-śrutyā viṣayīkriyate | taddarśanābhāvāc ca tat-kāraṇam api kim avadhārayāmo, yad abhāvena pūrva-pūrvam asan nāśa iti syāt? yaś ca tat-kāraṇaṃ kalpito daṇḍas tasyāpy anvayavyatirekānuvidhāyinī kapāla-paṅktir eva dṛṣṭā, nānyā kācit | vaidharmya-dṛṣṭāntatayeyam upanyastā punaḥ, yatheyam adhyakṣānupalambhābhyām anvayavyatirekāv anubidadhatī dṛśyatayā

[108] daṇḍasya kāryam avasthāpyate, tathā yadi nāśākhyam api vastu dṛśyaṃ syād anātma-rūpa-vivekena tasyāpi tarasvi-daṇḍa-kāryatā avāryaiva, na caivam | tasmāt kalpanaiveyam |
syād etat,

āstāṃ karpara-paṅktir eva kalasa-dhvaṃso na ceyaṃ purā 
tena sthairyam api prasidhyatu tato bhinnena nāśena kim |

atrottaram,

nāśaḥ saiva yathocyate yadi tathābhāvo 'pi kumbhāntara-
nyāse 'bhāva-ravaḥ kathaṃ matam ataḥ sidhyaty abhāve 'pi naḥ ||

ayam arthaḥ | yathā vegavan mudgara-prahārāt pūrvaṃ ghaṭasya nāśo nāstīti pratipādayituṃ śakyaṃ bhavatas tat-svabhāva-bhūtāyāḥ kapālapaṅkter adarśanāt, tathā nābhāva-paramparāparicayo 'pi nāstīti śakyam | na hy abhāve 'pi kapālapaṅktir evocyate, yena svabhāvānupalabdhir avalambanaṃ tad-vad eva syāt | atha nāśa-vad abhāvo 'pi kapālapaṅktir evocyate, tadā kvacid deśe kumbham ekam apanīya kumbhāntara-nyāse katham abhāva-vyavahāraḥ, kapālāvaler abhāvāt? asti ca kathañcid bhedam ākalayataḥ tatrāpy abhāva-vyavahāraḥ ekasyānyasya sādṛśya-vipralabdhasya prācīnāvasthāna-vyavasāye 'pi, tat kathaṃ kapāla-pālir evābhāvaḥ? tad asyāṃ dhvaṃsa-śabdaṃ saṃketayato yadi pūrvaṃ dhvaṃso nāstīti śakyam apy abhidhātuṃ, kapāla-daśā-virahāt, abhāvas tu nāstīti na śakyam, sadṛśāpara-saṃbhavena dur-upalakṣaṇāt | tasmāt prahārāt prāg-abhāve 'pi kumbhasya saṃbhāvyamāne siddham abhimatam asmākam | dṛśyānupalambhānavatāraṇaṃ nāma, ato na karparāṇāṃ dhvaṃsa-saṃjñayopayogaḥ | na cānyan mudgarānvaya-vyatirekānukāri dṛṣṭam iti vyavahāra-mātra-parāyaṇa eva nāśo na vastuto 'sti | 
 
[108,21] nāśo nāsti yadi svahetu-niyataḥ kiṃ deśa-kāke kvacit
kumbho naṣṭa iti pratīti-niyamas tenāsti kāryaś ca saḥ | 
nāpy anyat kila kāraṇaṃ rayavato daṇḍāt purāpy anyathā
nāśotthāna-kṛtā vinaṣṭa-ghaṭa-dhīḥ kenoddhurā vāryate || 

evaṃ tarhi kāryāntaravat kāraṇānvaya-vyatirekānuvudhānaṃ dhvaṃsasyotphulla-gallam-ullapitaṃ luptaṃ, kāryāntaravad anubhavābhāvāt | 

[109,2] kevalam upapattyā prasādhya pradhvaṃsam asthābhimata-nibandhanādhīnatā sādhya | sā copapattiḥ kṣīṇā, yataṛ

dṛṣṭe 'mbho-bhṛti mudgarādi-janitāṃ dṛṣṭvā kapālāvaliṃ 
saṃketānugamād(44a) vinaṣṭa-ghaṭa-dhīs tāvat samutpādyate |
sāmagryām iha nāśa-nāma na kim apy aṅgaṃ na vāsyām api
syād eṣa na kadāpi nāpi ca purāpy eṣā samagrā sthitiḥ ||

pūrvārdhena naṣṭa-ghaṭa-buddher janma-sāmagrīm ādarśya paścārdhenādhikasya nāśa-nāmno nānvayo na vyatirekas tad-viveka-sāmagryās tūbhayam anukṛtaṃ bhaved iti darśitam | tatra nāśākhyaṃ na kiñcid iha sāmagryāṃ nimittam astīty anvayo nirastaḥ, na cāsyāṃ satyām api sāmagryāṃ kadācin na syād buddhir iti vyatirekāvalambanam apāstam | pūrvaṃ tarhi kasmān neyaṃ buddhir iti vyatireka-pratyayāśātanaṃ śeṣena | yadi purāpy eṣā sāmagrī syāt, niyatam iyaṃ bhavantī buddhir arthāntara-sāpekṣatāṃ sūcayet | na ceyaṃ sāmagrī purāpy asti, vikalakapālapaṅkteḥ parigha-pātādi-kāraṇābhāvenābhāvāt | tat kuto vyatireka-māram api | ukta-sāmagryās tu na vāsyām api syād eṣā na kadācid iti niṣedha-dvayenānvayaḥ | śeṣeṇa vyatirekaś ca vyaktaḥ | tad buddhy abhāva kāle sāmagryā evābhāva-pratipādanād asau sāmagry-abhāvo buddhy-abhāva-vyāpta ity arthaḥ | yas tu pratyakṣetara-sahakāri-sākalya-rūpatayā sarvaiva sāmagrī parokṣeti samarthyate viṣama-dṛṣṭiḥ tataś ca parokṣatayā tasyā nānvaya-vyatireka-niścaya ity ucyate, hanta hutavahendhanādi-sāmagrī-pratibandho 'pi dhūmāder astamita iti apravṛtti-nivṛttikaṃ jagat prasajyeta | tasmān nādṛṣṭābhupagame dṛṣṭa-sādhana-sāmarthya-pratirodhenety alaṃ vistareṇa | tad ayaṃ ghaṭa-āmarśavataḥ kapālānubhava eva naṣṭa-ghaṭāvasāya-sādhana iti siddham |

arthāpattir ato gatā kṣayam iyaṃ na dhvaṃsa-siddhau prabhuḥ 

na viśeṣa-buddhir viśeṣaṇam antareṇeti cet | na, bhāve bhinna-kālatvād viśeṣaṇatvāsiddher dhvaṃsasya yataḥ,

[110,1]	sva-buddhyā rajyate yena viśeṣyaṃ tad-viśeṣaṇam |

kāla-bhedena pūrvāpara-kālayor nāśa-bhāvayor abhāvāt kena kaḥ syāt | kvacit pratītiviṣayīkriyate | na ca bhāve sthiti-dharmo dhvaṃsaḥ, kiṃ tu pradeśe | na cānyatra sthitaḥ anyasya viśeṣaṇaṃ, daṇḍa-vat | bhedād evam api syād iti cet | bhedetarhi sarvānya-rūpa-vivekena pratibhāsamānam eva viśeṣaṇaṃ viśeṣyaṃ svānuraktapratīti-viṣayīkuryāt, na svarūpeṇāpratibhāsamānaṃ, daṇḍa-vad eva | anumāna-siddhenāpi daṇḍena daṇḍi-pratītir utpādād anekānta iti cet | na, sarvathā yasya na svarūpāvabhāsa ity abhiprāyāt | daṇḍasya punar anumāna-kāke 'pratibhāsane 'pi niścāyakābhimata-liṅgena saha saṃbandha-grahaṇa-kāle 'sty eva svarūpa-nirbhāsaḥ | tatas tad-anusmaraṇād anumāna-kāle 'pi tad-rūpānuraktāṃ buddhim ādadhīta daṇḍaḥ | na ca sarvathā adṛṣṭadaṇḍasya daṇḍo 'py anumāna-bhājanaṃ svarūpānuraktapratītihetur vā dṛṣṭa-pūravaḥ | evaṃ nāśanām apy arthaḥ kathaṃ tathā syāt, sarvathā adarśanād iti | na ca daṇḍānumānād bhinnā daṇḍipratītiḥ, daṇḍo 'tra daṇḍo 'sya daṇḍavān ayam iti cānarthāntaratvāt | na ceyaṃ liṅga-tyāge (44b) na bhavantī pratijñā-mātratayānumānaṃ bhavatum arhati, yan naṣṭa-pratītir api nāśa-nāmārtha-sādhakaṃ niścayam apekṣamāṇā kathaṃ svayam eva sādhanatvenābhidhīyeta | na cānya-liṅgam asti sarvathā adṛśyatayā tasmin kasyacit pratibandhāsiddheḥ | ata eva hi sarva buddhis tat-siddhaye śaraṇam āśrīyate | ato 'numāna-siddhenānekāntaḥ | anumānasyāpi viśeṣaṇa-svarūpa-nirbhāsa-nānantarīyakatvād apṛthak-siddheś cānumāna-viśeṣaṇa-pratītiyor iti,

[110,17] yasya na svarūpa-nirbhāsas tan na kasyacit svānuraktapratītinimittam, yathā karikeśaraḥ | nāsti ca sva-rūpa-pratibhāso dhvaṃsasyeti vyāpakānupalabdhiḥ |
　
[110,19] svānuraktapratītinimittarvaṃ nirbhāsa-bhṅge bhavad-atiprasaṅga-bādhitaṃ pratibhāsa-vattayaiva vyāptam | na cāsiddhiḥ, idan-tayā darśayitum aśakyasya bāhya-vastunaḥ pratibhāsa-vyavahārābhāvāt, idan-tayā nirdeśanīye ca vivādābhāvāt | na hi daṇḍo 'pi daṇḍipratītyā sādhyā 'dhyakṣa-siddhatvāt | mūṭhaṃ prati vyavahāra-sādhane 'pi nedan-tayā nirdeśaḥ, viśeṣato locana-gocare | 

[110,24] atha sarvaṃ vastu svarūpeṇa pratibhāti, na pararūpeṇa, yathā bhāva eva nābhāva-rūpeṇa, evam abhāvo 'pi bhāva-rūpeṇāpratibhāsamāno 'pi svarūpeṇa pratibhāty eva | idan-tayā pratibhāsanaṃ nayana-viṣayasyāpi bhāvasyaiva | ato nedantayā pratibhāsābhāve 'py apratibhāsa eveti cet |

[111,2] naiva pararūpeṇa pratibhāso mṛgyate, tasyābhāvaṃ prati siddhatvāt | svarūpaṃ punar asya kiṃ tat-pratibhātīti nibhālayanto na labhāmahe, idan-tayā nirdeśas tu bhāveṣvāty api na rājakīyo niyamaḥ | tad yadi bhāveṣv api keṣucid eva netra-pātreṣv idan-tayā nirdeśo na sarveṣv iti brūyāt, tadā ṭaṅka-vakādayo 'pi punaraḥ pratibhāsinaḥ evīdan-tayā paraṃ nirdeṣṭum aśakyā iti kim atra vaktavyam | tasmād yāvac cakṣur-gocara-cāri vastu tāvad idan-tayā nirdeśa-pratibhāsam eva, yat punar idantayā nirdeśa-virahitaṃ tad apratibhāsanam eva nayana-grāhyam iti nyāyaḥ |
atha viśeṣa-buddhyaiva pratibhāso 'pi sādhyaḥ, yathā hi na daṇḍibuddhir daṇḍa-buddhim antareṇa tathā daṇḍapratibhāsam antareṇāpi, evaṃ naṣṭa-buddhir api viśeṣa-buddhitvān na nāśaṃ nāśa-pratibhāsam antareṇeti katham apratibhāsa-ghoṣam iti cet | bhavaty eva vikāro na punar etādṛśaḥ | sva-santāna-varti-pratibhāso 'smābhir apy anumānena pratipattavya iti ghaṭādi-pratibhāse 'py evam idānīm āyātam | tat kim ahaṃ paśyāmi kiñcid ity anumānam anāptavatā āpta-vacanenāpi pratyetavyam ity artham apratikurvāṇo 'pi vaidya kṛtārthaḥ syāt | antataḥ śapathenāpi nivṛttir ālambyeta | parokṣe hi viṣaye 'mīṣāṃ prakārāṇam avakāśaḥ, (45a) na jñāne | yat punar apaśyantam ātmanaṃ vedayamāna eva paśyasīti grāhyate vyaktam iyaṃ bhaṇṭa-vidyā paśyantam api vāhayati | yo 'py apaśyann api tad-vacanena paśyāmīti gṛhṇīta sa khalu paśor api paśuḥ | jñāna-parokṣatā-vāde 'pi hi,

kasyacit-pratibhāsena sādhyate sādhyate 'pratibhāsi yat |
pratibhāso 'sya nāsyeti sādhyate nopapattibhiḥ ||

tasmāt pratibhāso 'pi sādhya ity asaṃbaddham etat | nāśas tv apratibhāsamāno yadi sādhyate, sādhyatām, na tu naṣṭa-ghaṭa-pratīttyeti sthitam etat, 

nāśo vā 'stu na tu pratīti-janako yad-vad ghaṭe naṣṭa-dhīḥ |

abhyupagamyāpi brūmaḥ | astu vā nāśo nāma, na punar asyāvaśyaṃ pratītam eva janakaṃ mudgarādīti śakyam, yathā naṣṭa-ghaṭa-buddher eva na pratītiḥ kapālānubhavo hetur iṣṭaḥ, tathā nāśasyāpi mudgarādi-parihāreṇa kāraṇam anyad evādṛṣṭaṃ kiñcit syāt, yato na purā kāraṇānupalabdhi-siddhiḥ | yathā adṛṣṭam eva nāśākhyaṃ vastu svīkāra-siddhaṃ naṣṭa-buddher nibandhabam, tathā nāśasyāpy adṛṣṭam eva kiñcit kāraṇaṃ na mudgarādīti kathaṃ tad abhāve niyamena nāśa-nivṛttiḥ | ayaṃ tu viśeṣo yathā mudgarasya kapāle kapālānubhavasya ca naṣṭa-buddhāv anvaya-vyatirekābhyāṃ sāmarthya-siddhas tathā na mudgarasya nāśe na nāśyasya naṣṭa-buddhāv iti, yadi paraṃ bhavaduparodhād ayam arthaḥ pratipattavyaḥ |

[112,7] atha kapālānubhavāt kapāla-kalpanaiva syāt, na naṣṭa-ghaṭa-buddhir iti cet | tad etaj jīvato vyāgrasya daṃṣṭrotpāṭanam | kalasāmarśavataṛkapāla-valaya-vīkṣaṇād eva naṣṭa-ghaṭa-buddhir udayaḥ sākṣād anubhūyamāno 'palapyate iti, evaṃ tarhi sarvasyānvaya-vyatirekāvadhāritārthasyāpalāpaḥ prasaktaḥ | yadā punar anarthitvādinā ghaṭāmarśena śūnyatā puruṣasya,tadā kapālāvalokanāt kapāla-kalpanaiva jāyate sāmagrī-bhedasya bhedakatvāt | yadi punar bhavad abhiprāyānuvartino bhavatā bhaveyur na bhaved apy evam, tadāpi yadīcchasi kapālānubhavād eva naṣṭa-buddhir astv iti, tadā tathaiva syād iti na nāśaḥ prayojakaḥ | tad alaṃ sva-manīṣikā-saṃpratyayena karpara-darśanam eva tad-buddhinibandhanam | yadā tu kalasa-vimarśam apekṣate tathā saṃketa-smaraṇam api, tato nātiprasaṅgaḥ | na ca saṃketo 'pi nāśam upadarśya kartuṃ śakyaḥ, tasyādarśyatvād eva, kiṃ tu visabhāgotpatti-rūpaṃ vikāram upadarśyaṃ etādṛśāvasthāyāṃ naśyataḥ prayoga iti | etenābhāva-darśanam eva bhāvānupalambhaṃ saṃbhāvayanto nirastāḥ, 

[112,18] abhāva-rūpādarśanād eva | tasmān na dhvaṃso nāma kaścit paścād-bhāvī |

kiṃ cānya-prakṛti prati-kṣaṇam idaṃ (45b) saṃsādhitaṃ cej jagat |
prauṭha-nyāya-balād vilambi nidhanaṃ syād vā na vā kiṃ tataḥ ||

[112,22] syād etat |

na dhvaṃsena vinānyataiva hi bhaved bhavena sārdhaṃ sa cet |
sac cāsac ca kim astu vastu-niyataṃ bhāvānujo 'sau tataḥ ||
bhāvāt tena vibhinna-kāraṇatayā tat-kāraṇāsaṃbhave
'bhāvāt tena kṛtānyatāpi galitā bhaṅgaḥ kuto 'nukṣaṇam ||
 
[113,3] bhāva-hetoḥ sakāśād abhāvodaya-varṇanā bhāvena sādharyaṃ sa ced ity uktam | atra dhvaṃsād anyateti ko 'rthaḥ | kim eko bhāvas tena khaṇṭa-khaṇṭīkriyate | atha bhāvāntarotpādana-mātram asmāt | uta pracīna-nivartanaṃ ca bhāvāntarotpādanaṃ ca | yad vā pracīna-nirvartana-mātram | tatra, naikātmānam anekatāṃ gamayati dhvaṃso virodhāt tayor ekānekatayoḥ | nanu kāla-bhedenaikam apy anekaṃ bhavan na duṣyatīti cet, sva-bheda-virahe kālasya bhede 'pi kim |
yadi hi kāla-bhedako bhāva-bhedako bhaved, bhaved etat | bhāvasya tu tādavasthye kāśa-kuśāvalambanam upayuktam evaitādṛśām iti prathama-pakṣa-niṣedhaḥ |

[113,13] bhinnaṃ cet kurte na tasya dalanam iti dvitīyo doṣaḥ | arthāntara-karaṇe hi tat-pracīnaṃ na khaṇṭatam iti kṛto 'pikarpārādau kumbhopalambha-prasaṅgaḥ | 

bhinnena tad-dālane kiṃ nāśena |

arthāntareṇa kapālādinā tasya kalasasya darśane 'bhyupagamyamāne nopayogaḥ | nāśākhyasya tasyaivārthāntarasyotpādane upayoga iti cet |

vibhinna-janma tu bhavan nāśasya hetor na kim ||

yata eva mudgarāder nāśas tata eva karparasyāstu janma, kiṃ sādhye dhvaṃsam utkṣipya | etena tṛtīye 'pi vikalpe 'nyotpādana-bhāgaḥ pratyukta iti caturtho 'vaśiṣyate | nāśena tasya nivṛttiḥ kriyata iti | tadāpi,

[114,1]	 pradhvaṃsena vināśa-janmani mate tenāpi nāśāntara-
utpāde nāśa-parampareti vibhaved bhāvaḥ kadācin na saḥ |
na dhvaṃsād aparā nivṛttir iti ced anyo 'nya-nāśaḥ kathaṃ 
tasmin vastu-vilokanād iti na san nāśādṛśaḥ khyāpanāt ||

dhvaṃso hi vastutāṃ bhāvatāṃ vā atikramituṃ nārhati, anubhava-janana-sāmarthyād anyata upapateś ca | sa katham anyo 'rtho 'nyasya nāśa ity ucyate | yat tv etasmin sati vastuno 'darśanād ity uttaram, tan na sat, yato nāśasya darśanaṃ nāstīti khyāpitam, tatas tasminn asatīti kathaṃ kathayituṃ pāryate | yadi ca tasmin sati vastv adarśanād dhvaṃsākhya-vastu-nivṛttir ucyate, tadā 

nāśo mudgara eva vāstu śakalāny evāātha vā,

tad ubhayatra tasmin satīti vivakṣā-ghaṭanāt mudgarasya prāg-bhāvāt, khaṇṭānāṃ sama-samayatvāt, bīje saty aṅkuro goṣu duhyamānāsu satīṣu gata iti-vat | nāśa iti nivṛttiḥ (46a) dhvaṃsākhyo, dhvaṃso 'pi mudgarādir evāstu | alaṃ pṛthak dhvaṃsa-kalpanayā, tāvatāpi tad-abhāvāt purā sthiro bhāva iti siddheḥ |

[114,15] atrocyate, 

tad dvayaṃ bhāvatvena na bhāvarodhi,
 
na hi bhāva eva bhāvasya virodhī bhavatum arhati | aviruddha-bhāve ca katham anyasya nivṛttir adarśanaṃ vā | atrottaraṃ,

bhavato bhāṣaiva bhāvānyatā | 

nātra bhāvānāṃ sāmarthyaṃ, kiṃ tu bhavata eva bhāratyā bhāvatā abhāvatā vā | tathā hi bhavatīti bhāvaḥ, bhavanaṃ cotpattis tāvad asya svīkṛtā | yadāpi astīti bhāvaḥ, tadāpi vidyamānatā bhāvārthaḥ | sāpi svarūpa-sattvalakṣaṇā svīkṛtaiva nityatālaṃkṛtā yāvat | yac cāstīti na bhavati tat kim utpadyatinā saṃbadhyate bandhyā-suta-vad aṅkura-vac ca | 

[115,1] atha sarva-sāmarthyopākhyā-viraheṇābhāva-vyavahārāt śaktir api sattvam anumanyate, sāpi sva-jñāna-janane 'bhyupagataiva, niḥ śaṅka-gamanādikaṃ ca tat-kāryam eva | svābhyupagataḥ sattva-samavāyaḥ sva-kāraṇa-samavāyo vā paraṃ nāsti | na ca sarveṇa bhāva-dharmeṇa sarvatra bhāve bhāvitavyam, nāpi sarva-bhāva-dharmābhāvena bhāvāntarasyāpi na bhāvatavyam | evaṃ sati sāmānya-viśeṣa-samavāyānām apy abhāva-prasaṅgaḥ | tebhyo 'py adhiko dhvaṃsasyotpattir evāparādhaḥ | vastu cāvaśyaṃ nāśo vasaty-arthakriyā asminn iti na bhāva iti kaṣṭo vatāyaṃ siddhānta-viṣama-grahaḥ | tasmād bhavato 'tra svātantryam | yadi bhaṇasi dhvaṃso 'pi bhāvaḥ syāt, mudgarādir api kumbhasyābhāvaḥ syāt |

[115,9] na khalu mudgarādikaṃ bhāvam abhāvaṃ vā kaścid vyavaharatīti cet | nanu dhvaṃsam api yadi kenacid rūpeṇa jāyamānam upalabheta kaścid viśeṣato nitya-sthitaṃ kim abhāvaṃ vyavaharet | dṛśyante hi tanu-dhūmādayo vyavadhānānavadhānādinā anupalabdha-mūrtayaḥ punar upalabhyamānā bhāva-vyavahāra-bhājaḥ | tasmād bhāva-vyavahāra-hānir asādarśanād eva praty-ātmaṃ vedyate pratiyogi-darśana-svabhāvāt | tac cādarśanam anubhavābhyupagame bhāva eva, anupalabhyatve tu janmādi-kīrtanam ākāśa-citraṇam | svarūpa-janmanor upalambhe tu bhāva-vyavahāraḥ prasahyāyāta iti katham asyāpi virodhitvam | na ca mudgarādāv apy abhāvaśabdāpravṛttir eva, bhāvāntara-paryudāsena tat-siddheḥ | na cātiprasaṅgo, dhvaṃsa-vat | yayā hi pratyāsattyā dhavaṃsākhyam eva vastu ghaṭasya nivṛttir ucyate, tasyā na karpara-parighayor vighātaḥ | virodhitvam api tayor eva ramaṇīyam, aṇīyasāpy aṃśena darśanākhyena tayor utkarṣāt | yayoḥ satoḥ kumbhābhāva-vyavahāra itiy asyātiprasaṅga-saṅgamād bhṅga-nimittasya puṣṭatvāt | na ca bhāvo bhāvāntara-virodhī na bhavaty eva, katham anyathā gotvam agotvasya, dahanas tukinasya vā |
kiṃ ca virodho 'pi dvi-vidhaḥ prasiddhaḥ | tatra, rodhaḥ so 'pi sahāsthitir yadi tadā bhāva-dvayasyaiva sā dahana-tuhina-vat | avikala-kāraṇasya bhavato 'nya-bhāvo 'bhāvād dhi sahānasthāna-vyavasthānam | na ceyaṃ gatir bhāvābhāvayoḥ saṃbhavatīti vyaktam | 

[116,1] naikenānya-hatiḥ paraspara-parīhāra-sthite lakṣaṇe ||

na khalu alākṣaṇika-virodhasya sad vastu-bādhana-vyāpāraḥ, kiṃ tu sahānavasthānasyaiva, lākṣaṇikasya tu dharmayor eva vyavasthānāt | vyavasthita eva vastuni vastunā avastunā vā svarūpasaṃkaravyatikaraniṣedhaḥ | tato yathā nīlam-anīlaṃ na bhavati ubhayor anyonya-svabhāvatvāt, tathā kalasa-nāśayor api syāt | na ca tāvateṣṭa-siddhiḥ mudgara-sannidhi-mātra iva tasya tādavasthānapāyāt | 

[116,7] nanu kalasa-kuliśādau dharmayor eva virodhāt tad-adhyāsitasya bheda-mātram, kalasa-nāśau tu bhāvābhāva-rūpatayā svayaṃ viruddhāv iti kathaṃ saha syātām |
na, bhāvābhāvayor hi bhavanābhavana-rūpatayā dharmayor eva paraspara-parihāraḥ, yato na bhāvādhyasitasyābhāvo 'bhāvādhiṣṭhitasya vā bhāvaḥ, yato vā kumbha-nabho 'mbhor uhāder naikatvam | virodha-mātraṃ tu na vāryate, kevalam ekena bhavatā bhavataḥ paribhave sati | tāvatā ca sahānavasthāna-vyāpāraḥ | tasmād dharmayor eva paraspara-parihāraḥ | nīlānīlayoḥ katham iti cet | nīlānīlayoḥ paraspara-parihāra iti naikatvam anayor ity evārthaḥ | tato dharma-virodha evānenāpi prakāreṇa prakāśyate | anyathā tuhina-hutabhujor iva nīlānīla-vāsasor api militayor anavasthiti-prasaṅgaḥ | tādātmyaṃ tu tadāpi nāsty eva | 

[116,17] deśo 'pi nīlānīlayor bhinna eveti cet | kāmaṃ bhinnaḥ, na tu vastunor virodhaḥ tāvatā deśa-bhedena kṛtārthaḥ | anyathā jala-jvalayor api tad-vad eva militayoḥ prabandha-sthitiḥ prasajyeta, sūkṣma-deśa-parihāreṇa virodhasya phalavattvāt | ata eva viruddhopalabdhau kalpitaika-bhāvaḥ sthūla eva deśo dharmī | evaṃ nīlam anīlatvena virudhyata ity api nīlam-anīlaṃ na bhavatīty evārthaḥ |

[116,22] yadi tu dharmi-dharmayor api sākṣād virodhaḥ syāt, tadā yatra dharmiṇy-anīlatvaṃ tatra nīlatvaṃ na syāt | asti ca yathā ratnāntaraṃ tapanīya-mātre, tathā nāśasyābhāva-rūpa-dharma-mātratve 'pi bhāva-dharmā ghaṭo nāsann abhāva-dharmā ca na sann ity evārthaḥ, tataṛ

[117,1] siddhenābhāvena dharmeṇāsann eva ghaṭo 'sann iti vyavahriyate, na tu sann eva nivartyate | sattā-nivartate tu sarvatra sahānavasthāna-vyāparaḥ | kathaṃ punar ghaṭasyābhāvo dharmaḥ | kasya punar asau dharmo 'stu | dharmatvena svī-kārāt dharmiṇo 'vaśyam ākṣepātkṣmātalasyaivāstu iti cet | tataḥ kiṃ bhūtalasyaivābhāvo(47a) vivakṣitaḥ |

[117,5] nanu ghaṭasya nivartya-nivartaka-bhāva-saṃbaddho 'bhāvo bhūtalasya dharma-mātram ucyate, na tu bhūtalasya nivartaka iti cet |
bhavatu bhūtalasyānivartakas tad-dharmo vā kevalam, yathā nīla-viruddhānīlatva-yukte bhūtale nīla-vastu-sthitir aviruddhā, tathā gaṭa-viruddhābhimatenābhāvena yukte 'pi ghaṭa-sthiter avirodhaḥ syāt, tato 'bhimāna-mātra-vyavasthita evaiṣāṃ nivartya-nivartaka-bhāvaḥ | tasmād bhūtale kalasasyābhāva iti bhūtalādhārasya ghaṭasya saṃbandhitvenābhāsayantī vikalpa-buddhir abhāvaṃ tad-dharmatvena vyavahārayatīti nyāyyam | adhyavasitāpekṣayā tu saṃvādetarau tad evaṃ paraspara-parihāra-viruddho dharmaḥ sva-viruddhasyāsata evāsattām-ātma-dharmiṇi vyavahārayati | na tu nivartayatīti dharmiṇo bheda-vyavahāra-hetur eva | tathā ca jalānalādiṣu sparśasyoṣṇetaratvaṃ dūre 'pi pratyanīkākāravattayā anyonyāpanayanam anapekṣya svarūpa-vimarśa-mātreṇa virodha-vyavahāra-gocarībhavati | sahānavasthānaṃ punar ekenānyasya, sattā-nivartana-darśanād eva vyavasthāpyate | tad yadi sahānavasthānam abhimato virodhaḥ, tadā sidhyatu bhāvasya sattopalambhayor nivṛttiḥ | kevalaṃ bhāvayor evāsau na bhāvābhāvayoḥ | 

[117,17] nanu tasmin sati tan-nivṛttir itīyatā sahānavasthānam abhimato virodhaḥ, tac cābhāvenāpi bhāvasya labhyata iti na bhāvayor eveti yukto niyama iti cet |
uktam atrāsmin satīty eva durlabham abhāve iti | kiṃ caivam abhāvatva-samarthanam upayogi, bhāvayor api tad-virodhasyāvirodhāt | mudgarādinaiva virodha-siddheś ca dhvaṃsasyānupayogāt | atha lākṣaṇiko virodha iṣṭaḥ, tadā svarūpāsaṃkareṇaiva tasya kṛtārthatvāt bhāvasyāvasthānam anivāryam | 

[117,23] kiṃ ca, sahānavasthānalakṣaṇa-pakṣe nānupapannena virodhinā paro viroddhvyaḥ, śīta-hutāśa-vat | prathamam utpattiḥ, tato vyāparaḥ, vyāpāra-pāṭava-tāratamyāpekṣayā kiyatāpi kṣaṇena paroparodha itīyan taṃ kālamuparodhāt prāg-abhāvena saha saṃvaset | 

[118,1] athotpatti-kṣaṇa eva vyāpāras thāpy utpadyamānena dhvaṃsena sahakāriṇā bhāvaḥ svopādeyaṃ bandham ādadhīta, tato nivṛttir iti durnivāraḥ sahabhāvaḥ | bandha-kṣaṇādhānānapekṣāyām api sva-santāna-kṣaṇānantaraṃ nāśanāt kṣaṇam api sahabhāvaḥ siddhaḥ | etac ca kathaṃ cetanā-vataḥ soṭhuṃ śakyam ekasminn eva kṣaṇe bhāvasya bhāvābhāvāv iti |
api ca sahānavasthāna-svīkārāt kṛśānunā śītam iva dhvaṃsam aparam utpādayatā dhvaṃsenāpi nipādi nivartanīyam iti tenāpi dhvaṃsam aparam utpādayatā pratiyogī pratihantavya ity anavasthānāt puruṣāyuṣa-śatenāpi na kasyacid abhāva-vyavahāraḥ syāt | 

[118,8] atha dvitīyo (47b) virodhaḥ, tadā yatra bhāvas tatrābhāvasyāvakāśa eva nāsti | ayam eva hi lākṣaṇika-virodhasya svabhāvo yad viruddhayor dharmayor anyatrādhiṣṭhite dharmiṇi netarasyāvakāśa iti anutpattir eva dhvaṃsasya | 
atha hetu-sāmarthyāt katham abhūtvā āsituṃ śaknotīty avaśyaṃ bhāvyaṃ dhvaṃseneti cet | na, pramāṇa-bādhite 'rthe hetu-sāmarthya-kalpanānupapatter atiprasaṅgāt | yāvat khalu bhāvasya śvāsaḥ calati na tāvad abhāva-gandhaḥ | anyathā viruddhābhimatayoḥ dharmayor ekatra dharmiṇi kṣaṇam api saṃbhave kva parasparaparihāravirodhaḥ | tathā hi hetu-balād bhavatu nāma, sahabhāvas tu vastuny ekatra bhāvābhāvayor duṣ-pariharaḥ | sa hi bhāvaḥ pūrva-vyavasthito, na bhavana-prayāsa-khinno yan nivarteta | mudgarādeś ca dhvaṃsa eva vyāpāraḥ | ubhayatra vyāpāre 'pi kim aṅga dhvaṃsena | nāpi dhvaṃsenaiva nivartanīyaḥ, tasyodayāt pūrvam avyāpārāt | tato bhāvasya sthitir abhāvasyotpattir iti siddhaḥ sahabhāvaḥ, girer iva kāśariṇotpadyamānena | 

[118,20] paścāt tarhi barhi-ṣevendhana-dhvaṃsena nirākariṣyate tāvad iti cet | bhāvābhāvayoḥ bhāvābhāvayoḥ sahabhāva-prasaṅga-dūṣaṇād avibhyad-abhyasta-durnītir uttaraṃ kila vilapati | paścād vidhvaṃsena bhāvo nirākariṣyate na vā, bhāvābhāvayos tu sahabhāvaḥ prasakta ity eva pakṣa-kṣatir āyātā | kim apara-gaveṣaṇena | yadi ca vyavasthito bhāvas tena dhvaṃsena dhvaṃsanīyaḥ, tadā vyaktam ayaṃ sahānavasthāna-virodha-vyāpāra iti prakṛta-kṣatiḥ | paraspara-parihāra-virodho hi vicārayitum upakrāntaḥ | tataḥ prakaraṇa-vismaraṇād vyutthāpayaty adyāpi paraspara-parihāra-virodhābhimataḥ, tadā na vyavasthitāpanayana-vyāpāraḥ spraṣṭavya iti drāghīyāna-sahabhāvaḥ | 

[119,2] saṃprati svahetubalāvalambinoḥ kalaśanāśayor upanatau bhāvābhāvau caikatra dharmiṇi dhīyete ciram iti paryavasitaṃ virodha-kathayā | 
atha dhvaṃsena svodayāt prāg eva bhāvo nirbadhyamāno nivartate pravartate cānantaraṃ dhvaṃsa iti nokta-doṣaḥ | na caiṣa vyāpāraḥ sahānavasthānasyeti cet | 
na śakyam evam | vyavasthite hi vatuni,

paścāt pravartamāno 'pi dhvaṃsātmā tasya kiṇ-karaḥ |
apravṛtte yat astv asmin vastv eva balavat-taram ||

vyāpāras tu yathā naiṣa sahānavasthānasya tathā paraspara-parihārasyāpīti niveditam etat | nāpi bhaviṣyataḥ kācic chaktiḥ | svayam eva tarhi nivartatām | evaṃ sati kim atrānyena dhvaṃsena mudgareṇa | tat-sannidhānāpekṣāyāṃ ca svayaṃ śabdārtho riktaḥ | yathā bījam apekṣya svayam eva jāyate 'ṅkura iti na tāvatā tat-prayuktatva-parihāraḥ | atha parihāra eva, tadā tad-apekṣyeti na vaktavyam | tāvatā ca siddhaṃ sādhyam ity anena kim iha (48a) kartavyam | dhvaṃsa mudgarādikam anapekṣya svayam eva bhāvo nivartata iti prāg api nivṛtti-siddhiḥ | vastu-mātrānubandhī ca dhvaṃso nibandhanāntara-nirapekṣa iti,

[119,16]saha-sthānābhāvo yadi tava virodho 'rtha-vipadoḥ 
sahasthānāsaṅgaṃ kṣaṇam api yathā śīta-śikhinoḥ |
saha-dhvaṃso dhvaṃsāntaram upanayan saṃprati bhaved 
virodhī so 'py anyaṃ kṣayam iti na nāśaḥ katham api ||
 
[119,20] athānyonyābhāva-prakṛtikatayā 'rthe sati tadā 
kṣayasyaivābhāvaḥ saha bhavatu vā hetu-balataḥ | 
anena dhvaṃsena prakṛti-hatir asya tv anudaye
balīyān evārthaḥ svayam apacaye 'nyena kim iha ||

iti saṃgraha-ślokau || 

[120,1] etena yat śaṃkarasyābhavanotpatti-vidhānena kathaṃ bhāvasya niṣedha iti cet?
abhavanotpatter eva saha sthiti-virodhena bhāva-pratiṣedha-rūpatvād ity evaṃ prakāram abhidhānam, tad-virodha-bodha-vaidhuryādi-yuktam iti darśitam | ata evābhāvotpatti-vidhānena ca bhāvasya tādavasthya-prasaṅga iti pramatta-bhāṣitam ity abhidadhānaḥ sphuṭam ayaṃ tapasvī prativāta-kṣipta-bhāsmānātmanam eva cchurayatīti mahā-moha-magnatayā kṛpāpātraṃ mahātām avagantavyaḥ | yadi evaṃ bhavatām apy abhāvo vyavahriyate sa kiṃ svabhāvo yadi na vastu bhāvena vā satyaṃ na virudhyata evāyam | kathaṃ vā virodha-dvaya-vyavasthā | ko vāsya hetuḥ | kādācitkatve akādācitkatve ca bhāvasya saṃkālaṃ kathaṃ na vyavahriyate | kathaṃ vā prāg iva paścād api na kṣaṇa-pramparāprasavaḥ | prasave ca na shaḥ sahānavasthāna-virodhaḥ |

[120,10] paraspara-parihāro 'pi bhāvābhāvayor abhāvasyāvastutvenāvāstavaḥ prāpta iti cet |

yat evaṃ para-mataṃ vicāra-kṣamam,

tasmāt pracyuti-mātrakaṃ vyavahṛteḥ pātraṃ prasajyāhvayaṃ bhūyo 'rthasya viruddhyate na tu janis tasyeti kiṃ hetunā |

rodhād eva sakṛn na tad-vyavahṛtir hetu-kṣayām nodayo 
rodhas tāttvika eva tāttvika-mithaḥ svābhāvya-bhaṅga- sthiteḥ ||

[120,16] bhāva-pracyuti-mātraṃ prasajyapratiṣedha-saṃjñākam iti svarūpa-nirdeśaḥ | tatra 1pratiṣedhe pratiṣedham eva vastv-icchantīti pracyuti-mātram uktam | pracyutir nāma kiṃsvit tṛtīyo bhāva-niṣedha iti śaṅkāyāṃ prasajyāhvayam ity uktam, tac ca tathā vyavahāra-mātra-viṣayo na punar anubhava-viṣayaḥ anyathā vastv eva syāt | 
 
[120,20] na ca yat kiñcid vyavahriyate vikalpa-buddhyā tāvad vastu, kharaśṛṅgāder api vastu-prasaṅgāt, nirvastuka-vikalpa-vyavasthānupapatteś ca | tac cābhāvasya bhūtyā dharmeṇa virudhyata eveti dvitīya-praśna-visarjanam | bhūtiś ca sattārtha-sāmarthyaṃ, svarūpeṇāvasthānaṃ vā | ubhayathāpy anyonya-pratyanīka-rūpatayā pracyuti-mātreṇa virudhyata iti paraspara-parihāra-sthitilakṣaṇa-virodha-vyavasthoktā |

[121,1] nanu pracyuti-mātraṃ na kiñcit, tac ca kathaṃ (48b) kenacid virudhyate |
yata eva pracyuti-mātraṃ na kiñcit, bhāvas tu nañ-artha-pratyanīkas tata eva virudhyate | virodho 'py eṣa nānyonya-pratighātaḥ, sattānavasthāna-vat, kim tv anyonya-rūpānanupraveśa-mātram | tac ca vikalpitānubhūtayor apy astīti na doṣaḥ | pracyuti-mātrasya ca kadācid bhāvatvābhāvāt kiṃ hetuneti caturthe visarjanam | kenacid rūpeṇonmajjato hi janakaḥ kalpyeta, akādācitkaṃ ca sarvadāsti vā nāsti vā | tatrāsti-pakṣa-kṣepāt sarvadā nāsty eva tat | vyavahāras tu kādācitkaḥ, bhāva-kāle tad apravṛtteḥ | kathaṃ virodhād eva | bhāva-virodho hy abhāvaḥ pracyuti-svabhāvaḥ kalpanā-viparivartī kathaṃ bhāva-kāle vyavahriyate | bhāva-dharmā hi nirhetuko vā, bhavana-hetu-janito vā, hetv-antara-kṛto vā bhāva-kāle 'pi bhaven nāma, bhāvānvayaṃ ca vyavahāram asyāsādayet | yadā tu nāsya bhāvo na tadā bhāvānuyāyī vyavahāraḥ | vāsanānugas tu virodho niścayavato vastu-darśane vāsanā-prabodha-vaidhuryāt kathaṃ pravarteta | 

[121,13] ata eva yāvat sa eva vastv-ātmāstīti vyavasāya, tāvad anavakāśa evābhāva-vyavahāraḥ, kṣaṇabhaṅga-bhāve 'pi tattvataḥ | yadā tu pramāṇa-balād eka-kṣaṇa-sthita-dharmaiva bhāva-svabhāva ity avadhārayati tadā dvitīye kṣaṇe tad-vastūpādeya-kṣaṇa-sama-kālaṃ tad-abhāvaṃ vyavaharati | tat-pramāṇālābhe tu karparādi-vikāra-darśanam apekṣyaivābhāva-vyavahārā iti pañcame visarjanam | ṣaṣṭhe 'pi hetu-kṣayān nodayaḥ sajātīya-kṣaṇa-dhārayā iti |

[121,18] etad uktaṃ sva-rasa-nirdheṣu pūrva-pūrva-kṣaṇeṣu mudgara-sahakāriṇā kṣaṇe sāmāgrī-vaisadṛśyād bandhya-kṣaṇasyotpādanād upādānaṃ kṣīṇam iti nāparasyotpattiḥ | yat kṛte ca kasyacid bandhya-kṣaṇādhāne sajātīya-kṣaṇāntarāpratisandhānam, so 'pi bhāvas tasya bhāvasya virodhī siddha iti sahānavasthāna-virodha-vyavasthā | tenaiva saptame 'pi caturtha-pādena yadi nāma vastv-avastunoḥ paraspara-parihāro virodhaḥ tathāpi na tāttvikatva-hāniḥ | na hi tayoḥ kadācit svabhāva-sāṃkaryam asti | etāvān eva dharma-virodhasyārthaḥ | ata eva sthiti-grahaṇaṃ niyama-sūcana-param | etena tṛtīyo 'pi vikalpo nirastaḥ | tasmān nāśo nāma na prasajyātmā kartavya-rūpo yato hetu-sāpekṣaḥ syāt, nāpy etāvanti dūṣaṇānīti sthitam ||

[122,1] kiṃ cārthasya vinaśvaretaratayoḥ kiṃ nāśane kāraṇaiḥ svayaṃ vinaśvara-svabhāvasyotpattau vaiyarthyam anartha-hetūnām, avinaśvara-svabhāvatve tv asāmarthyam |

evaṃ tarhi bhaviṣṇutetaratayoḥ kiṃ kāraṇair janmani |

śakyaṃ hi vaktum arthasya bhaviṣṇutāyāṃ vyarthā janma-hetavaḥ, abhaviṣṇutāyām asamarthā iti |

[122,7] tathā ca nyāyabhūṣaṇa-kāraḥ | tan na, hetu-vādoccheda-prasaṅgāt, vikalpasya sarvatra saṃbhavāt | tathā hi hetutaḥ kiṃ bhavana-svabhāvo bhavatvāhosvid (49a) abhāva-svabhāva iti | yady ādyaḥ pakṣas tadā svayam eva bhavati, tat-svabhāvatvād iti vyartho hetuḥ | dvitīya-pakṣe tv asamartho na hy abhāva-svabhāvaṃ śaśa-viṣāṇādi kenacid utpādayituṃ śakyam | tathā ccheda-dāhādi-hetavo 'pi tat-svabhāvatva-'tat-svabhāvatva-pakṣayoḥ vaiyarthyāsāmarthyābhyām anupapannā draṣṭavyāḥ | tathā caivaṃ sarva-hetu-pratikṣepa-saṃbhavān mokṣādau prayāsaḥ śāstra-śravaṇādau vyartha iti, 

[122,13] atrāyaṃ paryanuyujyate | kim anena mūle paraśu-nipāta-prakāreṇa | sarvathā kvacid api hetutayopanīte 'sāmarthya-vaiyarthyalakṣaṇaṃ dūṣaṇam eva na vācyam ity ucyate | tat-tāvad ayuktam, dṛśyate hi nakha-cchedye kuṭhāra-vaiyarthyam, kutṭhāra-cchedye ca nakhasyāsāmarthyam | tathā devadattenaiva yat sādhyaṃ tatra devadatta-sahāyasya yajñadattasya vyāpāra-vaiyarthyam | tad-vinā-kṛtasya punar asāmarthyam | dahanendhana-sāmāgryāṃ satyāṃ rāsabhasya dhūme vaiarthyam asatyām asāmarthyam | yatra vā siddhasādhana-poṣaṇaṃ tatra vaiyarthyam | asiddha-viruddhānaikāntikeṣv anyatama-sattve asāmarthyam iti | ye tu siddha-sādhanasyāpy eteṣv antarbhāvam icchanti, tat-prayāsa-phalaṃ na kiñcit, vaiyarthyasya hetu-dūṣaṇasya sarvathā-śakyāpahnavatvāt, jñāpaka-hetor api pratītiṃ prati kārakatvāc ca | yadi cāsāmarthya-vaiyarthyam adūṣaṇaṃ hetor anya-dūṣaṇābhāvāt sarvasya sarva-siddhir yataḥ kutaścit | 

[123,1] atha tat-svabhāvātat-svabhāva-vikalpa-dvārakaṃ dūṣaṇam asad ity ucyate, tad apy asat | pradīpe hi yo hetuḥ prakāśa-karaṇe 'ndhakāra-kāraṇe vā upanīyate, sa kiṃ vaiyarthyāsāmarthyābhyāṃ na nigṛhyate |
yat punar ayam evāha, prakāśādi-dṛṣṭānto 'py ayuktaḥ | tathā hi na tāvad asman-mate pradīpa-prakāśādīnām ekatvaṃ siddham, nāpy eka-hetutvam | dravyotpatty-anantaraṃ hi sāmagry-antarataḥ prakāśādayo guṇā utpadyanta iti naḥ siddhānta iti |
tad apy asambaddham | yataḥ yady api dravyotpatty-anantaraṃ prakāśo guṇā utpannaḥ, tathāpi tad eva dravyam utpannaṃna tad-rūpa-niṣpattau hetv-antaram apekṣate, paścād vā prakāśo guṇo na prakāśa-guṇa-rūpatve iti na dṛṣṭānta-kṣatiḥ |

[123,10] atha dravya-rūpam api dravyatva-sāmānyāt tat-samavāyāt pūrvaṃ na dravyaṃ nādravyam iti cet |
tat tarhi dravyarūpaṃ dravyatvasāmānyāt jñāyate, atha dravyam iti vikalpa-vacasor vā gocarībhavatīti pakṣaḥ | prathama-pakṣe tāvan na doṣaḥ | sāmānyād eva dravyaṃ jāyatāṃ yataḥ kutaścid yenātmanā jātaṃ na punas tad-bhāve hetv-antaram apekṣata iti hi prakṛtam | dvitīya-pakṣe 'pi sutarāṃ na doṣaḥ, dravya-rūpaṃ hi jātam eva prāg api dravya-dhī-dhvani-prasava eva sāmānyāt, na caitāvatā tad-bhāve hetv-antaram apekṣitaṃ bhavati | na hi kāryeṇa kāraṇasya sva-viṣaya-sāmarthya-vyavahāre prāg aniṣpannam(49b) eva tat-sāmarthyaṃ tad-bhāve vā kāraṇam, tad eva kāryaṃ hetv-antaram apekṣita-vat | 

[123,18] kiṃ ca, bhinnena paścāt jāyamānenāpi prakāśa-guṇena yadā tāvat prakāśa-guṇa-yuktaḥ saṃpanno dīpaḥ, tadā kiṃ punas tad-bhāve hetv-antaram apekṣate yato dṛṣṭānta-kṣatiḥ syāt | tan na prakriyā-poṣaṇa-trāṇam apramāṇa-parāyaṇena | anubhavānurodhena tu yathābhimatam eva dṛṣṭāntaḥ | na hi prathama-dvitīya-kṣaṇayoḥ sāmanya-yogāyogābhyāṃ viśeṣa-pratītir asti | nāpi dravya-sāmānyayor bhedānubhava iti prakṛtasya tv anyathāpi siddher nātra nirbandhaḥ | tasmān na prakāśaḥ svahetoḥ prakāśa-rūpa-niṣpannas tad-bhāve hetv-antaram apekṣate, vaiyarthyāt | andhakārī-karaṇe 'py asāmarthyād iti siddham |

[124,1] nanu śulkam[=śuklam or śukram] ambaraṃ rāga-dravya-yogena raktī-kriyāmāṇam upalabdham, tatra rakta-svabhāvāsvabhāvatve vastrasya vaiyarthyāsāmarthye codyaṃ rāga-dravyasya kiṃ nopakramyata iti cet |
na khalv asya vikalpasya sarvatrāvatāro vivakṣitaḥ, kiṃ tu tat-svabhāvātat-svabhāva-vikalpa-dvārakam api dūṣaṇaṃ hetor asti tāvad ity atyantāyoga-niṣedha upakrāntaḥ | tato yatraitad dūṣaṇam upapādayituṃ śakyate, tatra dūṣaṇa-bhāvam āviśati | kim anya-cintayā yadi yukti-bhedaḥ | tathā ca vinaśvaratvaṃ nāma kṣaṇikatvaṃ kanīyaḥ kālatvaṃ vā | avinaśvaratvam api drāghīyasā kālena sadāsthāyitayā vā | sarvathā yāvat-kālāvasthitiko bhāvaḥ svahetor udapādi [=udayādi] tad-abhyantare yadi kenacin nāśyeta, tadā yāvat- kālāvasthitir eva notpannaḥ | na hi saṃvatsra-sthāyī cāsau divasa-nāśī ceti svabhāva-dvayaṃ paraspara-viruddham asya sādhu |

[124,10] nanu vināśa-kāraṇam antareṇa saṃvatsara-sthāyī, avāntaraṃ tu vināśa-kāraṇa-samavadhāne 'vāntara-nāśīti ko virodhaḥ | 
virodhe eva niścaye hi yady arthānupraveśo na svabhāve, yathā yady atra patra-pāte dhūmaḥ saṃbhaven niyatam iyam aṅgārā, anyathā tu guñjāpuñja iti na svabhāva-bhedaḥ | tathā yadi divase vinaśyati tad-avadhikam eva hetunā janitam, saṃvatsara-nāśe tu tad-avadhikam iti bhavatu | na tu paraspara-virodhi-svarūpe dvitīyasyaikatra samuccayaḥ | na hi tatrāhani vinaśyann eva saṃvatsara-sthāyī, ardhārdhena vā tad ubhayaṃ bhavitum arhati | vikalpas tu saṃśayātmā jñānasyaiva, na vastuno dharmaḥ | tasmād vastv-eka-svabhāvam eva na viruddha-svabhāvāntara-yogi | etac ca divasādi-sthāyitvaṃ pramāṇena nirūpaṇam arhati satyaṃ naveti | abhyupagamya tu cintitam etat, pramāṇa-vyāhate hetu-sāmarthyāśrayaṇasya durlabhatvāt | tato yady akṣaṇikatāpu tathāpi yāvān asya kālaḥ sthiter avadhis tad-abhyantare hetv-antarasyāsāmarthyaṃ tasya purastād vaiyarthyam iti sthitam | kṣaṇikatve 'pi na tat-kṣaṇe nāśa-kāraṇena kiñcit śakyam iti vyaktam, kṣaṇāntare tu svayam eva nāstīti nārtho 'nartha-hetunā | sadātane tv asamartha evāyam |

[124,23] tasmād vināśe kartavye na kaścit hetur asāmarthya-vaiyarthya-dūṣaṇam atikrāmati | yadārthāntare tu karparādau sa eva mudgaras tābhyāṃ dūṣaṇābhyāṃ na lipyate, tad-vyāpārānantaram eva janma-lābhāt karparasya, evaṃ rāga-dravyasyāpi tad-vyāpārāntaram udaya-bhāji-rakta-vāsasi nāsāmarthya-vaiyarthyam | 

[125,1] pāṇṭu-caṇṭātaka-nivartane punaḥ kas tan nivartayati | yadāpi daśādvaye ekam eva vastra-vastu tadāpi tad doṣānativṛttir eva | na hi raktāvastāyām api śubhram eva tad iti nirvahati | tato yadi tadāpi śubhram eva tad vastu na raktāyā avakāśa ity asamarthyaṃ rāga-dravyaṃ, pūrva-rakte tu tan-mātra-rāgāpekṣāyāṃ vyartham | tasmāt sthairyāpekṣayā doṣāvatārāt samayāparādha evaṃ-vidho na vastunaḥ | pūrvasya sva-rasa-nirodhe tad-upādānāpekṣayā rāga-dravyeṇāpūrva-rakta-vastrotpādane tad-doṣasya parihāra-siddheḥ | 

[125,6] naivaṃ vastu-sthitir iti cet? nanu tad eva cintyate kīdṛśī vastu-sthitir iti | kim atra kośa-pānena paraḥ pratyāyanīyaḥ | tat kim akāṇṭenaivaṃ vastu-sthitir iti ucyate, pratyabhijñā-prāmāṇyāvalambanasya nirastatvāt |
nanu samayāparādho 'pi katham abhidhīyate, vyavasthite dharmiṇi guṇa-dvayasya tiro-bhāvāvir-bhāva-svīkārāt | 
yady evaṃ tadā prācīna-guṇa-nirākaraṇo 'sāmarthya-vaiyarthya-prāptāv apy apūrva-raktā-guṇotpādanenaiva caritārtho rāga-dravya-vyāpāra iti katham ukta-dūṣaṇa-sparśaḥ | pūrva-niṣpanna-rūpāpekṣayā hi vaiyarthāsāmarthya-cintā prakrāntā nāpūrvāpekṣayā | na hy apūrve 'pi kartavye yady evaṃ rūpaṃ svahetor jātaṃ tadā vaiyarthyam, evaṃ jāte tv asāmarthyam iti nirṇayāvakāśaḥ | nāśanīyaś ca sarvaḥ pūrva-siddha eva bhāvaḥ | sa ca vinaśvaretarayoḥ, prakārāntara-tiraskārad anyatara-svarūpam anativartamāno na vināśa-hetoḥ kalpitasyāsāmarthyam ānarthakyaṃ vā sthātuṃ prabhavati | na caivaṃ hetu-vādoccheda-prasaṅgaḥ saṅgataḥ | asiddhe hi kārye hetor āśrayaṇam, siddhe ceyaṃ cintā | tadaiva ca yadi hetor evaṃ rūpo niṣpanna iti hetu-puras-kāreṇaiva vāda-pravṛtteḥ | na caivam asiddhe śakyam ity uktam | tat-kathaṃ prakṛtāsmad vikalpasya sarvatra saṃbhavaḥ | vikalpa-mātrasya sarvatra hetu-phala-saṃmate saṃbhave 'pi nāsmadīya-yukter aparādha-bodhaḥ kṛto bhavati |
yadi tu siddhe 'pi vastuni vyāpaka-svabhāva-dvaye 'sāmarthya-vaiyarthyāvatāre 'pi hetv-antaram apekṣamāṇam upadarśayituṃ śakyate syād aparadhaḥ |
na caivam | tasmād vikalpa-mātrasyāparādhe nāparādaḥ sa-viśeṣaṇasya, anupalambha-vad iti vyarthaḥ tan-mātropanyāsaḥ | 

(50b) athānupalambha-mātrasya sva-sādhya-sādhana-sāmarthya-śūnyataivāparādhaḥ, vikalpa-mātrasya punar asāmarthya-vaiyarthyollekha-śekharasya na hetu-vādāpavāda-śakti-śūnyateti viṣama upanyāsaḥ | aho puruṣa-kāro bhasma-bhūṣaṇasya! evaṃ hi sarvathā hetu-phalāpalāpe sādhu sādhitaṃ dhvaṃsasya hetu-mattvam iti vyaktam ayam ātmānam-ātmanaiva viṭambayati | tad ayaṃ bhāva-svabhāvādi-vikalpaḥ saṃkalpaniveśitaśaktir api viṣaye ca parihāryaḥ kārya-kāraṇa-bhāva-vyavasthitena, anyathā mūlocchedāt prakaraṇa-pravṛtteḥ | siddhopādhis tu vikalpo vināśa-karaṇam eva kavalayati, na kāraṇa-mātram | atiprasaṅga-bhaṅga-bhīruṇā tu bhavatā nādriyate iti yuktam evaitat | tasmāt

hantuṃ hetu-phale śramo 'yam aphalaḥ saṃsthāpya sāmānyata-
tattvaṃ kvāpi vimarśa eva viṣaye prārambha-saṃbhāvitaḥ || 

prārambha upakramaḥ prastāvaḥ tena saṃbhāvita ādṛtaḥ | sāmānyena kāryakāraṇabhāvasattāṃ vyavasthāpya vināśādau viṣaya-viśeṣe kvacid dhetu-sattā kim astu na vety atra vimarśa eṣo 'smadīyaḥ prastāvānurūpaḥ | hetu-phalonmūlanāya tu viphalaḥ prayāsaḥ, sāmānyena vyavasthāpyaiva prakaraṇa-pravṛtteḥ | na cāyaṃ vikalpaḥ kārya-kāraṇa-bhāva-kṣepāya kṣamaḥ bhavana-svabhāvo 'bhavana-svabhāvo vā hetuto bhavatīti | tathā hi abhavana-dharmā tāvad bandhyā prasūtīti bhavana-svabhāvaś ca, tvan-matena gaganāder abhavanasya kadācid apy abhāvāt, tayos tāvad asāmārthya-vaiyarthya-grasto bhavati hetu-vyāpāraḥ | kādācitkaṃ bhāvaṃ bhavana-dharmāṇam abhavana-dharmakaṃ vā brūhi, na punar ayaṃ kiñcid anapekṣamāṇaḥ kādācitka eva bhavitum arhati, yaś cāpekṣo 'rthaḥ kāla-deśa-svabhāva-niyamāya sa eva hetuḥ | atha bavana-svabhāva iti na sattā-dharmā kiṃ tu utpatti-dharmeti vivakṣitam, tadāpy utpattir ity asata ātma-lābho na kādācitkatvād anya iti tad-vad evottaram | vināśasya tu kādācitkatva-niṣedha uktaḥ |

[126,21] atha hetuto bhavana-dharmā yaḥ sa kiṃ bhavatītaro veti vikalpārtho | tadā ādya-vikalpa eva viśrānto vādaḥ | tathā hi hetuto bhavati, na pūrvam iti na vaiyarthyam, bhavati hetuto nānyato bhavati kuto 'sāmarthyam | atra ca nirbandho bandhya iti diṇ-mātram abhidhīyate, ubhayoḥ siddhatvāt hetu-phala-bhāvasya aprasutatvāc ca | yataś cāyaṃ siddhopādhiko vikalpaḥ san-nāśasyaiva hetor bādhako nāsad-utpādakasya, asamānatvāt nyāyasya yathoktaṃ prāk | tataś cheda-dāhādi-hetavo rakta-dukūla-kāraṇa-vad upapannā eva, mokṣākhyadaśāviśeṣa-hetuś ceti saphala eva tatra prayāsaḥ | tasmān na sato nāśa-hetuḥ kaścit | sva-hetuta eva tāvad deśākāra-vat kālatayāpi niṣpattiḥ ||

[127,7] (51a) kiṃ ca,

dhvaṃso vāstu vidher balāt parigha-vat yat vā yathā 
śarkarā bhāvo 'sau tad-avastha eva tu na yat-kiñcit-karās tasya te |
vyāpārāviratis tataḥ kṣaṇinaye dattvād abandhyaṃ kathaṃ
deśākāra-vad asya hetu-niyataḥ kālo 'pi yasmān mataḥ ||

yathā hi mudgaraḥ śarkarā-nikāro vā yas tasmāt syān mataḥ, nāśa-hetor anupapatteḥ notpattir nāśasyety uktam | astu vā nāśābhidhānam arthāntaraṃ kāraṇa-balāt | daṇḍavat śarkarā-raktā-nāśe 'pi koṣāntarakam adhiṣṭhāya tiṣṭhatu, santu bhāvās tad-avasthā eva, na hi tasya kiñcit-karāḥ | yathā hi mudgaraḥ śarkrā-nikaro vā tasyākiñcit-karaḥ, anyathā nāśābhyupagama-vairyarthya-prasaṅgāt, tathā nāśo 'pi sthitam iti bhāve svakāraṇād utpadyamānas tasya kim aṅga kartum asamarthaḥ | yathā hi tasya hetu-bala-bhāvino na sarvathā nāśaḥ śakyo vāsāmarthya-vaiyarthyābhyām, tathānurūpāṃśe nāśo 'py aśakya eva | tatrāpi svabhāva-bhede pūrva-van naśvaretara-vikalpasyāvatāra-vāraṇābhāvāt, niraṃśe 'pi ca vastuni kalpanānurodhād etad ucyate | tattvatas tv aṃśa-nāśane 'pi sarvathā nāśa eva, sa cāśakya iti sādhitam apūrva-nirvartanam | vastutas tu vāryate | tataḥ yo 'py apūrvaḥ pūrvavat koṣāntara-tirohitaḥ kalpam āstāṃ tat-kṛto vā punar aparo nāśābhidhāno 'rthas tad-vad astu | na tu bhāvasya kiñcid iti sva-jñāna-janana-jala-dhāraṇādi-vyāparānuparama-prasaṅgo durnivāraḥ |

[128,1] etena yad avocad Vācaspatiḥ, nanv asminn utpanne 'pi bhinna-mūrtau kim āyātaṃ bhāvasya | na kiñcid āyātam, astv ayam āyuṣmān bhāvaḥ | sva-kāraṇādhīna-janmanā tad-abhāvena tat-svarūpa-virahalakṣaṇena svalakṣaṇa-śālinārthānurūpa-vyavahāraṃ pravartayatā nirasta-samastārthakriyā kiṃ naśchinnam iti, 
tad apahastitam, samastārthakriyā nirasanasyaiva tad-avasthe tasminn aśakya-sādhanatvāt | tad-abhāvenaiva tādavasthya-khaṇṭanam iti cet |
nanu bhāve tāvat tadāvastha eva sva-kāraṇa-prabhāvād abhāvo jātas tato vyāvṛttya tat-khaṇṭanam anena kartavyam iti sama-samayatā-prasaṅgaḥ prācīno duṣpariharaḥ | tathā ca sati tat-svarūpa-virahalakṣaṇenety anupapannam, na hi tad-viraha-rūpatve tat-kāla-saṃbhavo nāma | tato mudgarādi-padārthāntara-sādhāraṇasya abhāva-saṃjñā-karaṇe nābhimata-svalakṣaṇa-śālitābhivyakti-siddhiḥ, yataḥ tad-anurūpa-vyavahāra-pravartanam abhidhīyamānaṃ śobheta | tena ca svarūpasyārthakriyāyāṃ tādavasthyasya cākhaṇṭanam iti parasparākarṣī nāśāntara-karaṇa-prasaṅgaḥ |

[128,13] svayaṃ nivṛtti-rūpatayā na nāśāntarāvakāśa iti cet | na, samāna-kāla-saṃbhavat nivṛtti-rūpatāyāḥ pratikṣiptatvāt, padārthāntara-vat paryudastam eva rūpam avaśiṣyate | tena ca vināśena niyataṃ parabhūta-vināśākhya-vastu-karaṇaṃ mudgareṇeva, ko hi viśeṣo 'sya tat-paryudasta-rūpatvena mudgarāt, tad ayaṃ param-anapekṣamāṇa eva nāśayati | mudgaras tv enam anapekṣamāṇo nāśa iti syāt | vināśa-saṃjñā-karaṇa-pratilambhas tu bhavet | tām antareṇa tasyāpi mudgarād aviśeṣāt, ākāra-bheda-mātrasya maṇi-mātrādiṣv api bhāvāt |

[128,19] yadi tu pratyakṣānupalambhaṃ śakti-sādhanam eka-niyataṃ bhaved, bhaved viśeṣaḥ | tac ca nāstīti pratipāditam || tasmāt,

prasajyapakṣe 'sti na tulya-kālatā na paryudāse paranāśavarjanam |
athite 'nyad anyatra-bhavad bhavet sakṛtan niyogato 'nya-kṣaṇatānurodhini ||

iti saṃgrahaḥ |

[129,9] sthite 'pi hetau bhavad ekadā na cet? prayojanaṃ tat-kṣaṇabhaṅga-saṃbhavāt | 
sthitena kiṃ vyomni sama-kṣaṇaṃ phalaṃ phalena nāśo 'pi yathaiva lakṣyeta ||

ity antara-ślokaḥ |
yadi tu nāśākhyaṃ kāryaṃ na tasya nivartakaṃ kiṃ tv anyad eva daṇḍādi, tadā bhavaś ca nivartate, abhāvaś ca pravartata iti bhavati kāla-bhedaḥ, kiṃ tu nopayogo nāsasya | nāpi tad-abhāvena nirsta-samastārthakriyā iti vācyam | asāmarthya-vaiyarthyaṃ ca prastutam | tato 'pi rikteyaṃ vāco yuktiḥ |

[129,13] yat punar atra tenotprekṣitam | yathoktaṃ sva-hetuto bhāvo naśvaro 'naśvaro vā jāyate iti, tatrocyate | na vayaṃ vinaśvaram aniśvaraṃ vā jānīmaḥ, santaḥ svahetubhyo jāyante, dhvaṃsante ca hetv-antarebhyaḥ sva-pratyayādhīna-sannidhānebhyaḥ, dhvaṃsaś ca dhvaṃsamānād bhinno hetu-bhedataḥ svabhāva-bhedāc ceti, tatrāpy ucyate | yadi naśvarānaśvara-svarūpam avidvān eva bhavān evam āha, tadā kva nāśo nāma padārthaḥ | kuto vā vyāvṛttyā bhavati vyavasthāpyo yo dhvaṃsamānād bhinnnaḥ saṃpraty eva pratijñātaḥ, sa idānīṃ vinaśvarāvinaśvara-svarūpāparijñānena vyavasthāpyamāna ākāśādiṣv api kiṃ na vyavasthāpyate | 
teṣu nāśādarśanād iti cet | nanv anyatrāpi nāśo nāma dṛśyata iti śapatha-gamyam etat | tato vinaśvaretara-svabhāvāviṣkaraṇaṃ bhavataḥ prasahyāyātaṃ kim atra śa[pa] thena | tathā ca sati svahetor eva tad-tad-rūpa-janmani niyatāvatāram asāmarthya-vaiyarthya-dūṣaṇaṃ paśyato 'pi tatra hetv-antara-pratijñānaṃ katham iti vayam api na jānīmaḥ | athedamākūtaṃ vaidarbhya-garbhayā girā pratyakṣata eva kutaścid utpādaḥ kutaścin nāśa upalabhyamāno vinaśvaretara-vikalpena katham apohituṃ śakyaḥ | na hi pratyakṣa-siddhaṃ vikalpa-śatenāpi śātayiyuṃ śakyam, sarva-pramāṇa-vyāpārasya pratyakṣ eva viśrāmād iti ||

[130,3] tatrāpi nāśa iti yadi padārthāntaraṃ sva-samaya-prasiddham ucyate, yo mudgarādi-janmā ghaṭādi-padārtham arthaḥ kadarthayati, tasya janma-vyāpārau pratyakṣa-gocarav iti mahas-sāhasam ity upapāditaṃ prāk | tat kathaṃ na vikalpāvakāśaḥ |
atha naśyataḥ svayam eva rūpaṃ bhedāntara-pratikṣepeṇa tan-mātra-jijñāsāyāṃ pṛthag ivādarśyamāno nāśo 'bhipretaḥ, tathā ca dhvaṃsante hetv-antarebhyaḥ ity abhītvaivoktam | evaṃ tarhi daṇḍādibhyaḥ kuṇṭādayo vinaśyanti, na svayam iti siddhānta-niṣṭhāyāṃ dhvaṃsaś ca nirasta-samastārthakriyā ity api supta-vikalpitam eva | tat kim anayā Vācaspatiḥ (52a) abhipraitīti na vidmaḥ | evaṃ tarhi yāvati pratyakṣa-vyāpāraḥ tāvato 'pi katham apahnavaḥ | kiyati cāsau pratyakṣa-vyāpāraḥ | utpadyamāne ca hetv-antarād dhetv-antarān nirudhyamāne ca bhāve tad-utpatti-hetor vināśa-hetur anya iti siddham |
na ca nāśo nāmānyo yataḥ pratyakṣa-gocara-codyāvakāśa iti | dhig etat!vināśasya bhāvād ananyatve tad-dhetur bhāva-hetur eva, bhāva-hetur eva na bhāvotpatti-hetuḥ | tat-katham utpatti-hetor anyo vināśa-hetuḥ | kathaṃ ca pūrva-niṣpannasya paścāt tano hetuḥ | pūrva-para-bhāvaś cāyam adhyakṣa-siddha eva 

[130,17] kiṃ cotpadyamānaṃ nirudhyamānaṃ ca vastv-ekam anekaṃ vā, ekatvaṃ tāvad viruddha-dharmādhyāsād ayuktam | atha pratyakṣeṇa tathā vyavasthānāt kiṃ kurma iti cet, eka-pratyakṣeṇa ekadaikādhārayor upalabdhau sādhur avirodhaḥ, nīla-catur-asratāvat | yadā tu bhinna-kālam adhyakṣa-dvayam ekaika-rūpa-grāhi, tadā pratyabhijñāna-mātram eva 10 miśrayati | tac cāpramāṇam ity uktam | tato viddha-dharmādhyāsād bheda eva | ekatra tu kṣaṇe vibhāgābhāvān na virodho vyāvṛtti-bheda-mātreṇaikatra bhāvāt | tathā hi sa eva bhāva-kṣaṇaḥ prāg-abhāvād utpadyamāna ucyate, paścād-bhāvān nirudhyamāna ucyate | 

[131,1] na, vyāpakadvāreṇa virodhasyaiva siddheḥ | prathamakṣaṇe 'py utpadyamāno bhāvo vā bhāvavikṣaṇāntarāvathānena vyāpto na prācīnāvasthitiṃ kṣaṇam api spṛśati, nirudhyamānaś cāsau carama-kṣaṇe prācya-kṣaṇāntarāvasthānena vyāpto, na ca bhāvinīm avasthitiṃ kṣaṇam api spṛśatīti virodha eva | kṣaṇe punar ekasminn eṣa vibhāga iti vyāvṛtti-mātra-bhedo na virodhaḥ | tasmāt kṣaṇadvayam api sthiti-vivakṣāyām udaya-nidhana-dharmayor virodhān naikatvam | anekatva-pakṣe ca prācīnaṃ vastu mudgarādi-parigaṇita-vināśa-hetu-vyatirekeṇāpi nirudhyamānaṃ svahetor eva niyata-kāla-sthiti-dāna-sāmarthyam uddīpayatīti na vināśa-hetuḥ kaścit | athāparigaṇitā eva vināśahetavaḥ, tatra durupalakṣaḥ kaścid dhetur anirjñāyamānaḥ svanibandhanaṃ nidhanam ādadhītīti kim ayuktam, evaṃ tarhi pratikṣaṇam api vināśa-sambhāvanāyā na pracyutir iti vyarthaṃ vināśa-hetu-vyavasthāpanam | parigaṇitasya hi bhūyo lakṣaṇasya hetoḥ prasiddha-pradhvaṃsalakṣaṇāt prāg-abhāva-niścayena vināśa-vyavasthā mā bhūd iti sahetukatvaṃ vināśasya sādhayitum ārabdham | sūkṣmatayā tu durupalakṣaṇasyāpi hetoḥ svīkāre prayatna-vaiyarthyam āyātam ity alaṃ mithyā-vikalpena | tasmāt sthitimati vastuni sarvasyākiñcitkaratva-pratipādanāt santaḥ svahetubhyo jāyante dhvaṃsante ca hetv-antarebhya ity artha-padam etat | tat kutaḥ idaṃ maṇimantrauṣadham indra-jālaṃ bhāvena śikṣitaṃ yad ayam avikalānya-darśana-pratyayas tad-avastha eva kadācid adhyakṣaḥ (52b) atyakṣaś ceti |

[131,17] nanu kṣaṇika-nītāv evāyaṃ doṣa ukto yuktaś ca | yad āha śaṃkaraḥ, na hi bhāvasya nivṛtter utpattim antareṇa prāg iva paścād api svarūpa-hāniḥ, yenāyaṃ tadaivānupalambha-viṣayo na pūrvaṃ hānau vā paścāt saivāsya nivṛtter utpattir iti | 
tad ayuktam, kṣaṇika-pakṣe hi prāg iva paścād api na svarūpa-hānir iti sāhasam etat | 
nivṛtter utpattim antareṇa svīkriyamāṇāpi svarūpa-hānir asaṅgataiveti cet |

[131,21] nivṛttyādi-nāmnaḥ padārthāntarasyotpattiḥ bhavatu mā vā bhūt, yata evāsau kṣaṇa-sthiti-niyato 'rthaḥ, tata eva kṣaṇāntaram avyāpnuvan kṣaṇāntare nāstīty ucyate, sa evārtho bhāvasya kṣaṇāntare nāśo jāta ity anena vacasocyate | nāpūrva-vastūtpādo vidhīyate | chandato hi vacasāṃ pravṛttiḥ | arthas tu nirūpaṇīyaḥ | tatra yady eka-kṣaṇādhīnatayā kṣaṇāntare niyata-sattāvasāya-siddhiḥ, tāvataiva caritārto vināśa-vādaḥ, kim atra kasyacid utpatti-paryeṣaṇayā | na hi gṛhe eva devadatto 'stīti sarvatrānyatra vastv-antaram abhidhāna-nirodha-bodhanam iti nyāyaḥ | 

[132,3] tatrāpi pradeśāntare 'bhāva-vidhir astīti cet |
astu, tad artham eva niyama-nibandhana-nipāta-prayogāt | kevalaṃ kiñcid vastu vidyamānam utpadyamānaṃ vā na pratīti-patha-prasthāyi, niṣedha-mātrasyaiva pratīteḥ | tāvataiva ca devadattam anusarataḥ pravṛtti-nivṛtti-pāṭavam āpanīpadyate | vastv-antara-pratītāv api hi vihitāyāṃ gṛhād anyatra yāvan na niyamānusāreṇadevadattasya prasajyātmānaṃ niṣedham avasthāpayati tāvan na susthaḥ | tasmād aspṛṣṭa-vastu-rūpam abhāva-mātram avaśya-pratipādyam |

[132,9] na cānyatra nāstīty anena vastu-rūpaṃ kiñcid vidhāya tad eva param asti na devadatta iti krama-vatī pratītir anubhava-viṣayaḥ, yathā gṛha evāstīty anena nānyatreti | bhavatu caivam, tathāpi paścād abhāva-mātra-pratītyaiva viśrāmaḥ | anyathā parāpra-vastu-rūpa-pratipattāv eva puruṣāyuṣam upayujyet, na prakṛta-niṣedha-bodha-siddhiḥ | tasmād yathātra niṣedha-mātraṃ mandirād anyatra devadattasya vyavahriyate, tan-mātram eva ca devadattasyānyatrābhāvaḥ pratīti-gocara ity-ādi vyavahārasyāpy arthaḥ, tathā ekatraiva kṣaṇe 'sti bhāvaḥ, kṣaṇāntare nāsti | kṣaṇāntare tasyābhāvaḥ pratīyata iti niṣedha-mātram anyatra kṣaṇe khyāpyate, na vastu-rūpa-saṃsparśaḥ | nāpi tad-apekṣā-niṣedha-siddhaye 'pi | evaṃ svarūpa-hānir ity api niṣedha-mātra-vyavahāra eva | tatra ca na kasyacid utpattyā sattayā vopayoga iti katham ucyate nivṛtteḥ utpattim antareṇa svarūpa-hānir iti | ata eva hānau vā paścāt saivāsya nivṛtter utpattiḥ ity api pravāhāpātaḥ pātaka-vat parihāryaḥ | paścāt svarūpa-hānir ity api hi paścān niṣedha-vyavahāra-mātram, na tu (53a) kasyacid vastu-rūpasyotpattir iti | sa ca niṣedha-vyavahāro devadattasyaivānyatra kvacit sattā-niyama-pratibandhād avyavasthita-saṃvādī | 

[132,22] etena yat nyāyabhūṣaṇo 'py āha, ko hy evaṃ śraddadhīta pratyutpannāvasthāyām eva san bhāvaḥ paścāt tv asan, na ca paścān naśyatīti | tatrāpi kaḥ punar evam āha, na paścāt naśyatīti | yadi paścān naśyati tadā paścān nāśotpattiḥ svīkṛteti cet | yadi tvam eva vacasām artheṣu svāmī | 

[133,1] syād etat | dvidhā tv artha-sthitiḥ, pramāṇānusāriṇī samayānusāriṇī ca | prathamāyāṃ paścān naśyatīti paścād asann iti vyavahriyata ity evārthaḥ samarthitaḥ | ataḥ pramāṇa-parāyaṇena katham abhidhātuṃ śakyaṃ paścād asan na ca paścān naśyatīti | dvitīyāyāṃ tu na virodhaḥ | yasya hi paścān naśyatīti paścān nāśotpattir iṣṭā taṃ prati paścād asan | na san vyavahartavyo na ca paścān naśyati | na cāsya paścān nāśa-vastūtpattir iti katham aśraddhā-viṣayaḥ | 

[133,6] tad apariniṣṭhārtha-tattva-vacana-vibhrama-mātreṇa grāmya-jana-manohareṇa samaya-nirvāha-manoratha iti kaṣṭam | tasmāt svahetor eka-kṣaṇa-niyata-sthitir udbhūd bhāva ity eva nānyadā san, na tu kasyacid utpattyā hetos tu tādṛk sāmarthyaṃ kiṃ saṃbhāvanā-viṣaya iti yadi cintayasi, tadāpi yadi janane sāmarthyaṃ tadāvaśyaṃ kenacid rūpeṇa kāryam utpādayan kṣaṇa-mātra-sthāyināpi rūpeṇa kiṃ notpādayet | sarvaṃ tu rūpam aspṛśan kāryaṃ kuryād dhetur iti kasya śraddhā-viṣayaḥ | tato yathāyaṃ bhāvo niyata-deśo niyata-vastu-saṃsthānādy-ākāraḥ sva-hetor eva samutpadyate, tathā niyata-kālo 'pīti kim asaṃbhāvyam atra | na ca deśādi-niyamena svarūpa-saṃkocam abhāva eva bhāvasya bhāvayatīti vācyam | na hy abhāvo bhāvam utpannaṃ vā saṃkocayet | kāraṇena saha saṃbhūya saṃkucitam eva cotpādayet | atra pakṣe pṛthak pauruṣa-rahitaḥ kāraṇa-sāmagry-antarbhūto 'bhāvo 'pi nāma yadi bhāva-sādhakaḥ kaścid upapādayituṃ śakyaḥ, kiṃ naśchinnam | yādṛśī tādṛśī vā kāraṇa-sāmagrī kāryaṃ kuryāt | yathā tu niyata-deśākāraṃ kurute tathā niyata-kālam api kurtuṃ kas tasyāḥ śakti-vidhāta iti brūmaḥ, yatas tad-artham arthyate parotpattiḥ paścāt | prathama-pakṣe 'pi kiṃ tāvat sa bhāvaḥ sva-hetor viśva-rūpa utpanno niyataḥ kriyate 'bhāvena | na vā kenāpi rūpeṇa niṣpannaḥ kenacid vā niṣpanna eva na tu deśākāra-kālair iti vikalpāḥ |

[133,22] antyas tāvad ayuktaḥ | yena hi rūpeṇa niṣpannaḥ sa eva tasyākāraḥ, sa ca na kvacid bhāvam antareṇa, kvacid bhāvo 'pi na kadācid abhavata iti katham ākārādi-parihāraḥ | mā bhūt tathaivaṃ kevalaṃ kenacid rūpeṇotpādayituṃ śaknuvataḥ sva-hetor anyatra kim ālasyam īrṣyā vā, pramāṇenaikatra śakti-niyamānirvāhāt | madhyamīye tu kiṃ-kṛtaḥ kāraṇa-bhāvaḥ, rāja(53b) prasādo vā |

[134,1] ādye 'pi kalpe sakala tri-bhuvanākāra-cchedana-sahābhāva-karṣiṇaḥ kṣaṇāntarāvasthiti-cchedana-mātre aṇīyasi kārye paryāloca eva nāsti | tato deśādi-saṃkoca-kāriṇaivābhāva-nāmnā pūrva-siddhena siddhe kāla-saṃkoce 'pi kim akāraṇam anyaḥ kālāntara-bhāvī kāraṇāntarāpekṣaḥ siddho yaḥ sthāyī gaveṣyate ity uktaprāyam | 

[134,6] praty arthaṃ bhedo 'bhāvasyeti cet | sarvathā 'nupalabhya-svabhāvatve sāhasam etat | ato vyomādeḥ sarva-dharma-nirmāṇa-vat sarvato vyāvartanam api kiṃ neṣyate | na ca prācīnam evaṃ vyāpāra-bhāvam anubhavaḥ kṣamate | tasmāt sva-kāraṇād eva deśādi-niyata iva kāla-niyato 'pi jāta iti na sthira-pakṣa-vat kṣaṇika-pakṣe 'pi vīkṣaṇādi-prasaṅgaḥ, bhāvasyaivābhāvāt | sthira-pakṣe tu cāsti tad-avasthś ceti na nivarate prasaṅgaḥ padārthāntarotpattāv api tasya tatrākiñcit-karatvāt | aprastutābhidhānaṃ ca bhāva-nivṛttau prastutāyāṃ vastv-antarodaya-varjanāt |

[134,12] nanu bhāva-nivṛttau prastutāyāṃ nivṛtter udayo 'padiśyate iti kim aprastutam atra | nanu tāvad eva nivṛttiḥ prasajyātmā yāvan nodayopadeśaḥ | udaye tu tat-paryudasta-vastv-antara-vidhānāt punar arthāpattyā nivṛtty-ākṛṣṭiḥ, na tu saiva nivṛtir-vastutvād eva, anyathātiprasaṅgāt | yat tu śaṃkaraḥ, bhāvād bhāvāntara-vad arthāntaratvāviśeṣe kathaṃ sa eva tasyaiva nivṛttir iti cet | atra vastu-svabhāvair uttaraṃ vācyaṃ yeṣāṃ sva-hetubhyaḥ saha-sthiti-virodhenaivotpattiḥ, na hy arthāntaratvād anyatra saha-sthiti-virodhābhāve bhāvatannivṛttyor api tasyābhāva iti nyāyam, tayor eva sahasthitivirodhasya pramāṇena siddhatvāt | na hi yathā kaścid arthāntaratayā anyeṣām ahetur evaṃ sva-kāryasyāpi mā bhūt tādṛg etad apīti | 
etad eva nyāyabhūṣaṇo 'pi, tad api dvi-vidhasyāpi virodhasya ghaṭanād apāstam | yadi ca virodhād arthāntarasyāpi nivṛtti-bhāvo varaṃ mudgarasyaivāstv ity api darśitam | na ca pratyakṣam anumānaṃ vā nivṛttau pravṛttam | tad-virodhaś ca pramāṇa-siddho 'vaśya-vaktavya iti sundaram |

[135,1] vahni-dhūmādau tu hetu-phala-bhāvaḥ pramāṇa-siddha eveti nārthāntarodaya-varṇane 'pi tan-nivṛtti-khyātiḥ | tasmāt,

agner arthāntarotpattau bhavet kāṣṭhasya darśanam |
na tasya kiñcid bhavati na bhavaty eva kevalam |

iti duratikramo nyāyaḥ |

[135,8] yat tu nyāyabhūṣaṇaḥ, yadi tasya na kiñcid bhavati tataḥ pratiṣedho 'pi na tasya bhavatīty apratiṣiddha-svarūpas tad-avasthatvāt prāg ivopalabhyeteti, prāg eva parihṛtam etat | tathā hi pratiṣedho 'pi na tasya bhavatīti yadi pratiṣedhākhya 'pi padārtho notpadyata ity arthaḥ, tadā satyam etat, na tu tāvataivāpratiṣiddha-svarūpatvam arthasya, sva-hetutaiva kṣaṇāntare pratiṣiddhatāpratipādanāt | (54a) atha vācanika-pratiṣedho vivakṣitas tadā kas tam apahastayati | kevalam atra pakṣe prāg ivopalabhyetety asaṃbaddham, na hi yo yadā nāsti sa tadopalabhyaḥ | anyathā kānyakubja-sthito 'pi pāṭaliputre dṛśyeta | māndhātā 'pi vādyopalabhyeta |

[135,15] nanv adya māndhātur abhāvas tena nopalambhaḥ | ko vai anyathā prāha | kevala-ṣaṣṭhī-nirdeśād bhedāvasāye 'pi na tato bhinnaḥ padārtho vidhīyate, yāvān evārtho māndhātādya nāsti tat-kāla-niyata-sattākatvāt, tāvān eva māndhātur adyābhāva iti | na-nu samānam etad api yāvān evārtho māndhātur adyābhāva iti tāvān eva māndhātādya nāstīti | 
yad apy ucyate | tat-kāla-niyata-sattākatvād iti, tatrāpi tat-kāla evāstīti kālāntare abhāva eva pratipādyata iti kim atrādhikam abhihitam | uktam evaitat | tathāpy ucyate, bhedābheda-nideśayor eka evārthas tattvataḥ kevalaṃ yadi yadi bhinna-vastu-siddhiḥ pramāṇa-balāvalambinī, tadādya nāstīty asyāpi vākyasyādyābhāvo 'stīty ayam evārthaḥ |
atha bhinna-vastu-bādhaiva pramāṇānvayinā, tāabhāvo 'stīti tāvad astu | adyābhāvo jāta ity asyāpi vākyasyādya nāstīty evārtho veditavyaḥ | pramāṇānveṣaṇe ca dṛśyatayā svīkṛtasyādarśanam eva bādhakam uktaṃ ca sādhakaṃ ca kiñcin nety api | adyānupalambhe 'pi tat-kāla-vartinaḥ kālāntare vastv-antara-rūpam aspṛśatā viraha-mātreṇa siddha[tvam] ity upapāditam na ca viraha-mātreṇeti karaṇa-śakti-nirdeśād vastutva-pratyāśā, vivakṣā-paratantratvāt kriyā-kāraka-vyavahārasya, 

yāti gandharvanagarād eṣa vandhyāsutaḥ padā |
mṛgatṛṣṇāmbhasi snātvā pitre dātuṃ jalāñjalim ||

iti |

[136,6] sakalakārakaśaktiyoge 'pi vastutvābhāvāt sarvathā mithyedam iti cet |

vivakṣāparatantratā-mātreṇa dṛṣṭāntī-kṛtatvāt |

ka evaṃ sādhur abhidadhīteti cet | na ko 'py abhidhattāṃ prakṛta-siddher avirodhāt | na ca sādhor apy etat pāṭho 'saṃbhavī sarvathā kiṃ tat sādhur nābhidadhīteti tad-śrutavataḥ praśne tat-pāṭha-mātreṇa sādhutā kṣater abhāvāt | kūrma-romṇāṃ tu mithyātvaṃ svīkṛtam ity api kim asādhunaiva vaktavyam | nāpi sarvathā mithyaivedam | tathā māndhātā nāstīti nādya sthīyate māndhātreti vā vyaktā kartṛ-śaktir na vastutāṃ pratyujjīvayati |

[136,13] niṣedha eva tasyā vartata iti cet | ata eva vivakṣā paratantryam apeta-sandeham | tasmāt kāraka-śakti-nirdeśena vastutā-siddhi-pratyāśā phena-saṃghātena toya-taraṇa-manoratham anuharati | tad evaṃ nābhidhānādhīnam artha-tattva-vaśenedaṃ tv abhidhānam iti bheda-nirdeśa evādya abhāvo 'sya jāta iti bhinna-vastūtpattim ivāsaṃśan adyedaṃ nāstīty asya prasajya-pratiṣedha-mātra-sūcakasyārthe sthāpyo, na viparyaye, pramāṇāśaraṇatvād asya vibhāgasya | tat-kāla-niyamena kālāntare 'bhāvābhidhānaṃ ca siddha-sādhanam, vastv-antarotpattir eva hi niṣidhyate kālāntare, (54b) na ca prasajya-pratiṣedha-vyavahāra-mātraṃ pratiṣidhyate | tad asya bādha-vidhāna-pratipādane 'pi na paramārtha-sat padārthāntara-siddhiḥ |

[136,22] tena yad udvartya vārtika-ślokasya nyāyabhūṣaṇaś ca kāra kāvyam,

abhāvo yadi paścān na bhāvas tasya kim iṣyate |
so 'pi na pratiṣedho 'yam abhāvasya kim iṣyate ||

iti, tat siddha-sādhanaṃ bādhā-niścayena vā paścād abhāva-vyavahāra-pravartana-mātrasyeṣṭatvād vastūtpatter eva pratisiddhitvāt |
 
[137,3] nanu keyaṃ vāco-yuktiḥ, abhāva-vyavahāra-mātram iṣyate paścān nābhāva iti, evaṃ hi sati visaṃvāditā-prasaṅgo 'bhāva-vyavahārasya, abhāvaś ca mithyeti bhāva eva pratiṣedhyasya syāt | 
 
[137,6]	 pratiṣedha-niṣedhaś ca vidhānāt kīdṛśo 'paraḥ | (PV IV 221cd)

iti nyāyasya svayaṃ pratijñānāt | sa cābhāvo bhavan paścād eveti sphuṭataram asya kādācitkatvāt sahetutvaṃ vastutvaṃ ceti | tathā ca saha evāha, yasya bhāvasya paścād abhāvaḥ sa eva nāśa ity ucyate | kathaṃ bhāvasya vināśo 'nyo vā kaścin nopalabhyate | atha bhāvasya vināśa ucyate, kiṃ tu sa bhavatīti nocyate, bhavatīty abhidhāne ko doṣaḥ | bhāva eva syād iti cet | tat-kim idānīm abhidhānād evārthasya rūpa-parivarto bhavati | yadi ca bhavet tato jāyata ity ucyatām | janmāpy abhāvasya kuta iti cet | kādācitkatvāt | akādācitkatve tu pratyutpannāvasthāyām apy abhāvaḥ syād iti |

[137,15] atrocyate, vyavahāra-śabdena tāvad asmākaṃ niścaya-vacasī abhimate, vacanaṃ ca vikalpena 8sahaikaviṣayam eva | vikalpasya ca grāhyādhyavasāya-bhedena dvividho viṣayaḥ | tatra yat pratibhāsaṃ vikalpa-jñānam ājāyate tad grāhyam ucyate | yad āśraye tu pravṛtti-nivṛttī tad adhyavaseyam, yathā paścād abhāvo bhāvasyaiva jāta9 ity asyaiva vikalpasyārthāntarotpattiḥ ( || ) 
sākṣān nirbhāsamānā grāhyā tad-bhāvārthakriyārthino nivṛtter āśraya-bhūtā ca tad-vivikta-tat-kāla-deśa-svabhāva-vastv-avasthādhyavaseyā, yatas tad-vikalpodaye vināśākhya-vastūtpatti-parāmarśa-vimukhaḥ pratiṣedhya-bhāvārthkriyārthī tad-deśa-kālātmani vastuni na pravartate, api tu nivartate | tatas tad-deśa-kāla-vastv-avasthādhyavaseya ucyate | tatra pratibhāsamāna-vastv-antarāpekṣayā vyavahāra-mātram ucyate, yatnena nirūpatayā nayana-sahasreṇāpy udīyamāna-padārthāntarasyānupalabdheḥ | tatas tad-visaṃvāde 'pi yatra pravṛtti-nivṛttibhyāṃ pariniṣṭhita-vyāpāro vikalpaḥ saṃpadyate, tam adhyavaseyaṃ viṣayam apekṣya na visaṃvāda-saṃvādaḥ | 

adhyavaseye casaṃvādetara-cintā, na pratibhāsini | 

tad ayam vyāpako 'pi yadi nyāyaḥ prakṛte tāvad avaseya-saṃvādenaiva saṃvādam anuśiṣmaḥ | pratibhāsinī tu visaṃvādaḥ sādhya eva yadi sidhyati prasannāḥ devatāḥ, kim atra bhava[ta] ḥ (55a) kopena |
tasmād abhāva-vikalpa-pratibhāsinaḥ kārya-rūpasya mithyātve 'pi nābhāva-vyavahārasya visaṃvāditā, adhyavasitārtha-yathātmyasya sattvāt | tasya ca kalpita-rūpasya mithyātve 'pi bhāva-virodhinaḥ pracyuti-mātrasya vyavahartavyaika-rūpasya mithyātvam iti na vastu-niṣedhe bhāva-prasaṅgaḥ | na ca sā tena rūpeṇa pracyuti-mātrātmanā pratiṣidhyate | kiṃ tu vastu-rūpatayā kalpitayā |
　
[138,9] nanu vastu na bhavatīty ayam eva pratiṣedhaḥ tathā ca sā pracyutir asti naveti praśne yady asti kathaṃ na vastu, nāsti cet? katham apratiṣedhaḥ, ucyate, vastu-viraha-mātrasya7 vastutvāropa eva niṣedhaḥ | na vastutva-niṣedhas tan-niṣedhaḥ | 

[138,11] tataḥ pracyutir astīti na pracyuti-rūpāt pracyavata ity ayam evārthaḥ | na tv asti prayoga-mātreṇa kalpitasyāpi trai-guṇya-mayatvāder vidhiḥ | yathā ca pratiṣiddha-ghaṭa-rūpād atirikta-rūpāpekṣaiva nāsti ghaṭo nityatayā kṣaṇikatayā veti sādhu, tathā nāsti pracyutir ity api vastutvenety apekṣaiva sādhu | nirupādhis tv asti pracyutir iti tat svarūpāpracyutau na duṣyati | yāvac ca na pratiṣedhya-bhāvas tāvat pracyutiḥ, svarūpāpracyutiḥ, parasparābhāva-rūpatvād anayoḥ | 

[138,17] ata eva,

nivṛttir yadi tasmin na hetor vṛttiḥ kim iṣyate |
sāpi na pratiṣedho 'yaṃ nivṛttiḥ kiṃ niṣidhyate || (PV IV 224=PVin III 15)

iti durlaṅgho 'yaṃ nyāyaḥ | evam, abhāvo yadi paścān na ity anena paścād abhāvākhya-viraham āśaṅkya, bhāvas tasya kim iṣyate 

[139,1] ity ucyate yadi tadā na doṣaḥ | yasya hi yadāstīty asya pratyanīkaṃ nāstīti viraha-mātram avastu-rūpaṃ kalpanā-viparivati pratiṣidhyate, tasya tadā niyamenāstīty evaṃ rūpam antar-mātrāyām upasthānam āsādayati | yadā tu paścād viraha-mātram apratikṣipya paścād bhavati jāyate ceti vikalpa-vivarta-vaśād vāsanāgād vastu-rūpasya kalpitasya niṣedhaḥ, tadā kathaṃ viraha-mātra-pratikṣepa-prabhavo bhāva-prasaṅgaḥ, yato 

bhāvas tasya kim iṣyate 

ity ucyate | na hi ghaṭaḥ kalpita-rūpa-niṣedhe svarūpāt pracyavamāsādayati, udaka-dhāraṇādy arthakriyā viraha-prasaṅgāt | na ca pracyuteḥ svarūpollekho vastutva-pratyāśāyāḥ pūrakaḥ, asat-svabhāvo bandhyā-suta ity-ādi-vat, svabhāvāvasthāna-niveśane 'pi tad ayogāt | asiddho hetur ity-ādi-vad vā |
tasmāt nāśaḥ paścād bhavati jāyate mudgarādibhya iti bāla-vyavahāra-mātram apalapyate | tat pratibhāṣitaṃ tu kādācitkatvādi vastu-rūpaṃ nāstīti brūmaḥ |

[139,13] na ca vastu yāvad vyavahāropasthāpitaṃ tat-sarvaṃ vastu-tattvam iti śakyam, śāstra-praṇayanārthakya-prasaṅgāt | vyavahāraṃ tu vitatham upadarśayan nāpi mūla-balābalābhyāṃ kaścid upādeyo heyaś ca kaścid iti vibhāgaḥ subhagaḥ | mūlaṃ cādhyavaseyam iti (55b) darśitam | tasmāt tattva-cintāyām,

na bhāvo bhavatīty uktam abhāvo bhavatīty api | (PV I 278cd)
paścād abhāvo bhavati bhāvasyaivānāpāyi vā ||

[ta]thā ca paścān na bhavati bhāvaḥ sva-kāla-mātra-niyata ity eva kathayate | ato nārthāntarotpattir iti na kṣaṇabhaṅga-pakṣe tādavasthyād upalambhādi-saṃbhavaḥ | kiṃ tu sthira-pakṣa eveti sthitam ||

nārthas tāvat svayam uparato nāśa-hetor mudhā tv aprāpter
 daṇḍād api na nidhane vyāpṛtes tasya gīteḥ |

[140,1]	nāpi dhvaṃsāt parighavad ato bhinna-nāśa-prasakteḥ 
kasmān naiṣa sphurati caṭa-kālopavṛttaṃ kim etat ||

ity antara-ślokaḥ | kṣaṇikatve tu,

sva-kārāraṇād eva yathānya-rūpa vicchinna-rūpaḥ samudeti bhāvaḥ |
vicchinna-bhinna-kṣaṇa-vṛttir evaṃ sva-kāraṇād eva na jāyate kim ||

ity uktam |

abhāvatao 'rthāntara-rūpa-bādho tatrāpy abhāvāntaram īkṣaṇīyam |

tatra yad ayam āha, pradepa-prakāśa-van nāvasthety eke iti | tatrocyate;

pradīpa-dṛṣṭānta-mataṃ na kāntaṃ svarūpa-san-darśana-viprayogāt ||

dṛṣṭo hi pradīpaḥ para-prakāśana-śakti-yuktaḥ katham apahnotuṃ śakyaḥ | abhāvasya punaḥ svarūpa-vedanaṃ svapne 'pi durlabham | tatra ka evaṃ dhṛṣṭa ākāśa-citram ācaratu etad bhāve 'yam asya bhedaḥ, tad abhāve cātra nāsti, svayaṃ cānena rūpeṇa bhidyamāno nānyam apekṣata iti | tat kathaṃ pradīpena sāmyam | kiṃ ca,

[140,17]pradīpa-vac ced ayam apy abhāvo bhinatti bhāvaṃ ca vibhidyate ca |
sa eva bhāvo 'py uditaḥ sva-hetor bhinat tu bhāvaṃ ca vibhidyatāṃ ca ||

na hy evam abhidhīyamānaṃ vadanaṃ vakrayati | adarśanād anya-pauruṣābhāvasya | na ca dṛṣṭānta-mātrāt sādhya-siddhiḥ, hetus tad-bhāva-sādhanāyābhāve upādīyamānaḥ ko 'sāv asti yo nāśrayāsiddha iti |

[141,1] yat punar āha, vayaṃ tu paśyāmaḥ | tatrānavasthā nābhyupagamyate yatrānavasthāyāṃ kiñcid dṛṣṭaṃ virudhyeta, na cātra dṛṣṭaṃ kiñcid virudhyate | yā tāvad ghaṭasya paṭādibhyo vyāvṛttiḥ, tayaiva ghaṭādibhyo vyāvṛttaḥ siddhaḥ | tatra vyāvṛtty-antarānavasthāyāṃ na kiñcid vighaṭam | vyāvṛtti-vyāvṛtti-paramparā-grahaṇopakṣīṇa-śaktitvād vastu vyāvṛttaṃ na sidhyatīti cet | na, viśeṣaṇa-viparyastānām api grahaṇābhyupagamād iti | tatrāpy ucyate, 

sa hy astu nābhyupagamo 'tra paramparayā bhāvasya tadgraha-paramparayās tam āpteḥ |
neṣṭaṃ viśeṣaṇa-viśeṣaṇa-vedanaṃ cet nyāyaḥ samāna iti naiṣa tato vibhāgaḥ ||

agṛhītam api kila vilocanaṃ grāhayati rūpam iti tad-viśeṣaṇa-viśeṣaṇam agṛhītam api viśeṣaṇaṃ grāhayatīti manyamānasya prathamam api viśeṣaṇam agṛhītam eva grāhayiṣyati viśeṣyam iti kṛtaṃ tad-grahaṇenāpi | na cāyaṃ viśeṣaṇa-kramaḥ | tato yathā prathamam eva viśeṣaṇa-grahaṇam anapekṣya lakṣayituṃ viśeṣyam aśaktaṃ tathā dvitīyādy apīti katham ayaṃ vibhāgaḥ (56a) śobhām abhyeti | yathā hy abhāvopādhigrahaṇam antareṇa saṃkīrṇa-grahaṇa-bhītiḥ, tathā so 'py upādhir asaṃkīrṇo 'gṛhyamāṇaḥ kathaṃ para-bhedako nāma, svayaṃ viṣṭambhi-dravya-vat | evaṃ paramparāpekṣāyāṃ vyāvṛtta-vastunaḥ kalpair api grahaṇābhāvād astamayo durvāraḥ |

[141,17] yadi ca viśeṣaṇam abhāvaḥ tadā svahetor eva bhinna-bhāva-saṃbhave bhinna-darśana-vikalpanayor arthāpattyā siddheḥ kim abhāvena | na hi bhinnam abhinnam anubhavitavyam abhrānta-pratyayena | nāpi bhinnam anubhūtaṃ bhinna-saṃkalpa-virodhi | athābhāvam antareṇa na bhinnaṃ nābhinnaṃ, kva tarhi kāraka-vyāpāra ity abhāvaḥ kāraka eva svīkṛto bhavati | tathāpi sva-hetor eva bhinnotpattau sarvam aviruddham iti nopādhivādaḥ saṃvāda-viṣayaḥ |
yac cāha | atha vā nirvikalpakajñānena vyāvṛtti-vyāvṛttyānantyam api gṛhītam iti, tatrāpi,

[142,1]	nirbhāsam āha yad ayaṃ hṛdi nirvikalpe tat kauṣikāvaraṇam apy ajahād alajjaḥ |
yatraikam apy anupalabhyam abhāva-nāmnā sarvavyāpinī sphurati tatra parampareti ||

mṛṣā-vādaś ced ārabdhaḥ kim atra naibhṛtyenety anurūpam eva nyāya-bhūṣaṇasya, yad apy ayaṃ likhati,
nanu svarūpeṇa buddhaṃ vyāvṛttam avyāvṛttaṃ vā | yadi vyāvṛttaṃ, tadā 'narthikā vyāvṛttiḥ | na ced vyāvṛttaṃ, vastu-saṃkara-prasaṅgaḥ | svarūpeṇeti ko 'rthaḥ | kiṃ vyāvṛttiṃ vinā, kiṃ vā vyāvṛtti-vyatiriktena rūpeṇa | vyāvṛttiṃ vināti na yuktam, vyāvṛtter nitya-dharmatvāt | yo hi dharmaḥ kadācid bhavati tena dharmeṇe vinā 'pi dharmī vyapadiśyate, yathā kuṇḍalena vinā kuṇṭalena vinā puruṣo 'kuṇḍalī, nāśāt prāg aniṣṭa iti | na ca vastv-antarād vyāvṛtti-vihīnaṃ vasu kadācit, yathā na gotva-vihīno 'sti gauḥ, nauṣṇya-vihīno 'gniḥ |
atha vyāvṛtti-vyatirekena rūpeṇa vyāvṛttam ity abhipretam | tad-iṣṭam evāsmākam, bhedābhyupagamāt | na caivaṃ vyāvṛttir anarthikā | yadi vyatiriktena dhānena dhanī ['dhanī ? ] puruṣaḥ, kim etāvatā dhanaṃ vyarthaṃ bhavet | tasmād itaretarābhāvo 'pi bhāvād arthāntaram eveti,

[142,15] tad api vidhūtam | yasmāt na khalu vastu-satīṃ vyāvṛttam anumatyānyad artha codyam etat | kiṃ tu vyāvṛtta-pratyaye 'sāmarthya-vaiyarthābhyām anupayogān na tad-dhanena vyāvṛtti-siddhir iti codyārtha | tatra prathama-pakṣe vaiyarthyam uktam | dvitīye tv asāmarthyam abhipretam |

[142,19] atha [|ayaṃ? ] cārthaḥ, yadi vyāvṛtta-svabhāvo bhāvaḥ sva-hetor udaya-vān, tadā tad upajaniyatayā pratīttyā vyāvṛtta eva pratyetavyaḥ | vyāvṛttilakṣaṇam arthāntaraṃ vināpi na hi vyasanam evaitad arthasya pramāṇena vā kenacid avadhāritam, yat mayā pratyayāntara-sākalye 'pi tām antareṇa na sva-jñānam utpādanīyam iti | nāpi jñānasya tad-utpāditasya tayā vinā tad agrahaṇa-graho nāma tad iyam anarthikā vyāvṛttiḥ vyāvṛtta-pratyayasyānyathāpi saṃbhavān na kalpanīyā |

[143,1] atha na (56b) sva-hetor vyāvṛtta utpanno bhāva utpannaś ca tataḥ saṃkīrṇa-svabhāvasyotpannasya vyāvṛttir evāsatī kathaṃ vyāvṛtta-pratyayam utpādayed ity asamarthā | evaṃ ca codya-prakrame siddhām eva vyāvṛttim avasthāpya vyāvṛtter nitya-dharmatvādi kutropayogi | na hy anena prathama-pakṣokta-vaiyarthya-parihāra-vārtā | tathā hi vyāvṛtta-pratyaya-sāmarthyād vyāvṛttir nāma kalpyate, sa ca vyāvṛtta-pratyayo 'nyathāsiddha iti kim asyāḥ kalpanayeti codye vyāvṛttiḥ nityo dharmaḥ, atas tena vineti na śakyam ity uttara-vādinaḥ kiṃ kena saṅgatam | yāvatā vyāvṛtti-vyatireke sthityaiva vyāvṛtta-pratyayasyānyathānupapattivādasyāyaṃ nāvasaraḥ, tadvidhūya siddhānta-mātra-kathayā kim atra |

[143,9] na ca vināśāt prāg anaṣṭa ity udāhartuṃ yuktam, vināśasya bhedāsiddheḥ | na vyāvṛtti-vihīnaṃ vastv ity api vyāvṛttes tāttvikābhede siddha-sādhanam, bhedāsiddhiḥ dṛṣṭānte 'pi atad-vyāvṛtti-rūpayor gotvauṣṇatvayor gavāgni-bhedena darśayitum aśakyatvāt | 
yac cātraiva pakṣe pakṣe dvitīyaṃ vikalpatam anena, kiṃ vā vyāvṛttir iti vyatiriktena vyāpāreṇeti, tad anabhyupagamenaiva gatam, svarūpeṇa vyāvṛttaṃ buddham iti viśvasmād vyāvṛtta-rūpaṃ buddham ity etasyārthasya vivakṣitatvāt | na cādya-vaiphalya-parihāra ity uktam | nāpi dhani-dṛṣṭāntena bhinna-vyāvṛtti-siddhir-niyama-hetor abhāvāt dhana-vad vā saṃyoga-samavāyānapekṣo, viśeṣaṇāntarasya daṇḍa-pāṇḍaratvāder api saṃbandha-vyavahāraḥ syāt | tasmān netaretarābhāvo nāma kaścit, svahetor eva paraspara-vyavacchinnasyotpatteḥ |

[143,18] evaṃ kālāntara-vyavacchinnasyāpīti | na vināśa-hetunā kiñcit | tad ayam,

apekṣeta paraḥ kāryaṃ yadi vidyeta kiñcana | (PV I 279ab) 

iti siddho nyāyaḥ | kim atra piṣṭa-paṣeṇa

nāśo 'dya, jāta iti nānya-padārtha-bhāvo bhāvaḥ sva-kāla-niyatas tu sa nānyadā 'sti |
 [144,1] nāsty anyadety api parodaya eva yasya tasya prasajya-viṣayāstamaye prasaṅgaḥ ||

yat punar ayaṃ prasajya-paryudāsayor bheda-sādhanārtham abhāva-bhāva-vyavahāra-viṣayatvena vibhāgaṃ pratyapīpadat, tad bhavato bhāṣaiva bhāvānyatety atrāntare tiraskṛtam | na hi nyāya-siddhasya samaya-mātreṇa bādhanaṃ sādhu | tathā hi, 

yaj jāyamānam upalakṣitam artha-kāri bhāvātmanā vyavaharanti tad eva santaḥ |
so 'yaṃ na yaḥ samayato yadi bhaṅga-bhāgī bhāvānavasthitir iyaṃ na ca paryudāsaḥ ||

[144,10] yadā hi mūrtāmūrta-sapratighāpratigha-sanirdarśanānirdarśana-dūrāsann-sthūla-sūkṣmādi-prakāreṣu kaścid bhāvābhāvaṃ vā kaścit svecchā-vaśād abhidadhīta | vindhya-bandhyā-sutādikam abhāva-bhāvaṃ vā, tadāyātam avyavasthānaṃ bhāvasya | na caivaṃ kṣatiḥ | sva-samayānurodhāt abhidhāna-bheda-saṃbhavāt | [57b) kevalaṃ kim idānīṃ paryudastaṃ vastu vyavahriyatām | tasmāt samayānurodhād abhāva-śabdāpravṛttāv api ekasya kāraṇāpekṣa-saṃbhavasyopalambha-bhājo vā, anyas tādṛg eva padārthaḥ paryudasto vaktavyaḥ |
tat-katham abhāvaśabdasaṃketamātreṇa paryudāsavyudāsaḥ | yadi punar upalambha-saṃbhāvāv apy abhāvābhimatasya samaya-mātra-tantrāv ity ucyate, tadā vāstavaḥ prasajyapratiṣedha evāyaṃ na paryudāsa iti na doṣaḥ | anena tu nyāya-vin-māninā nyāyāgataṃ tam eva prakāram ullaṅghya saṃbhavopalambhārthakriyā-śaktayaś cābhāvasya bhāvikyaḥ abhyupagantavyāḥ | paryudāsapratyanīkaprasajyapratiṣedhatā ceti kim ato 'pi vyasanam-anavasānam anyat |
yac cāyam āha, na hy utpattir bhāvasya lakṣaṇaṃ yena nivṛttir bhavantī bhāvaḥ syād anutpattimatām apy ākāśādīnāṃ bhavatvād iti | tatrāpi,

pāṇiner na nadī gaṅgā yamunā ca sthalī nadī |
abhavann api bhāvo 'sya na bhāvo 'sya bhavann api ||

[145,1]	 naraḥ svātantryam āpanno yad icchati karoti tat |
ubhayatra samāno 'yaṃ nyāyo nyāya-vidāṃ mataḥ ||
nadī-saṃjñā-niṣedhe 'pi nāvagāhasya bādhanam |
bhāva-saṃjñā-niṣedhe 'pi paryudāso na bādhyate ||
upalambhārtha-śaktasya kāraṇāpekṣa-janmanaḥ |
sarvasya paryudastatvaṃ vastv-antaram apekṣya hi ||
abhāvasaṃjñāvirahe paryudāsavyavasthitiḥ |
na kvāpi sidhyet sarvatra saṃjñāyāḥ sulabhatvataḥ ||

[145,9] yac cedaṃ svarūpa-nivṛttilakṣaṇā cotpattiḥ pradhvaṃsasyeṣyate, na tu prāg asataḥ sattā-saṃbandhalakṣaṇā kāraṇa-samavāyalakṣaṇā veti, tatrāpi,

svarūpasyaiva nivṛttiḥ sarvatrotpattir ucyate |
prakṣipya samavāyaṃ tu vimūṭhaiḥ sāpi hāritā ||

samavāyasyaivābhāvāt kva sattā-saṃbandhādiḥ | astu vā so 'pi, tathāpy apūrvātma-lābha evotpattiḥ dharmādharmāntarāṇāṃ tu bhāvābhāvau na sādhaka-bādhakau | kiṃ ca kāryasyāpy abhāvasya na prāg-asataḥ sattā-saṃbandha iti kp 'rthaḥ | kiṃ prāg-asann eva na bhavati | atha paścād api na sattvam asya | ubhayathāpi kutaḥ kāryatvam ākāśākāśa-kuśeśaya-vat | prāg-asataḥ sattvam astu paścān na tu sattāyogaḥ | 
nanu sattvaṃ sattety anarthāntaram etat | yogaś ca sambandhaḥ | tatra sattva-yogo 'sti na sattā-yoga iti ko 'py ayaṃ nyāyaḥ | ata sattā mahā-sāmānyam ucyate, tad abhāve 'pi svarūpa-sattva-mātreṇa paścāt sann ity ucyate iti cet |
tat tarhi svarūpa-sattvaṃ yadi tāttvikam, tāvataiva kāryatvaṃ kim apareṇa kartavyam anyasyāpi kāryasya | athaupacārikam, tadā nāśasyāpi kutaḥ kāryatā | na hi bandhyā-tanayasya paścād bhāvopacāre kāryatā vāstavī nāma |

[146,1] yac cedaṃ nivṛtter apy ādimattvam ity ucyata iti, tadāpi nādhikaṃ kiñcit | sā ca nivṛttir abhāva-rūpeṇaiva (57b) ādimatīti punar na sahāmahe, kāryāntara-sādāraṇatāyāḥ pratipādanāt | ādeśa-mātram etat bhūbhujām eva śobhate | bhāvopalambha-kāle tad-rūpānupalambhād ity api paścād rūpopalambhe śobhām ābhajati | sa ca nāsti, kumbhā-saṃbhava-vikalpa-mātraṃ tu saṃketānurodheneti darśitam |

arthī paṭārthakriyayā ghaṭasyānupalambhane |
na prāvartata ity asti nānyadṛk pratiyoginaḥ ||

tad alam asya prakriyā-mātram avakaraṃ nirūpya, svayam ūhya-doṣatvāt | 
yac cāha nāpy arthakriyā-hetutva-mātreṇa bhāvatva-prasaktiḥ, tvad ukta-bhāvalakṣaṇānabhyupagamād iti, tatrāpi paryudāsatvānatikramād ity uktam | tasmān na bhāvād arthāntaram abhāvaḥ | 

[146,12] yat punar āha, tvayāpi bhāvābhāvayor lakṣaṇa-bhedo 'bhihitaḥ | tat katham ekatvam | sarvārthānāṃ lakṣaṇa-bhedād eva bheda-vyavasthā, tato 'pi cen na bheda-vyavasthitir na kasyacit kutaścid bheda-siddhir ity advaitaprasaṅga iti | 
tad apy apryālocana-phalam | yo hi naśvara-svabhāva eva nāśo nāśo nāśyatīti bahulādhikārāt kartari ghañ, tad-dharmatā-kalpanayā vā tad-vācakenābhidhānāt | tan nāśaṃ bhāva-svabhāvam icchāmaḥ, tam evāśritya,

sattā-mātrānubandhitvān nāśasyānityatā dhvaneḥ (PV I 269ab) 

ity uktam | tathā cānenaivotthāpitam bhāva eva kṣaṇa-sthiti-dharmā nāśā iti tasyābhedam eva brūmaḥ | naśanaṃ nāśa iti prasajyātmā dvidhā vyākartavyaḥ, tattvatas tāvad vastutva-virahāt tattvānyatva-śūnya evāsau bhāvo na bhavatīti tad bhāva-niṣedha-mātra-pātraṃ tu kharaśṛṅgādivat | saṃvṛttau tu yathā kāla-bhedena vikalpyamānaḥ kādācitka iti pratibhāti, tathā sarvopākhyā-viraha-rūpatayā bhāvād bhinna iva pratibhātīti nāvastutve 'pi lakṣaṇa-bhedākhyāna-virodhaḥ | evaṃ ca sati saṃvṛttyā lakṣaṇa-bhede bhāvābhāvayor bhedasyeṣṭatvāt | tattvena ca lakṣaṇaikatā-virahe bhāvasya tenaikya-niṣedhāt katham advaitaprasaṅgopālambhaḥ |
naśyatīti tu nāśo naśvara-svabhāvaḥ kathaṃ bhāvātmatāṃ pariharet | sa ca sahetuko bhāva-hetunaiva, na tu paras tasya hetur bhāva-svabhāvatvāt | tad ayaṃ yat,

bhāve hy eṣa vikalpaḥ syād vidher vastv-anurodhataḥ | (PV I 278ab) 

ity ata āha, tad api sva-vacana-virodhād ayuktam | tvayā hi bhāvābhāvayos tādātmyam uktam, tac ca tattvānabhyupagame virudhyate | tattvābhyupagame 'pi lakṣaṇa-bhedo virudhyate | yasya hi lakṣaṇa-bhedena bheda ucyate tasya kathaṃ tattvātattva-nirvacanīyatvam iti | 
tat-sukhaidhitaḥ krīḍanaśīlatayā kṛtaṃ kṛtaṃ punaḥ kārayati | na khalu bhāva-pracyuti-svabhāvenābhāvena bhāvasya tādātmyaṃ brūmaḥ | yas tu na bhavatīty abhāva uttara-kṣaṇāpekṣayā tena kas tādātmya-virodha iti nāśa-vimarśena gatam etat | (58a) evam anyad apy anadhikam avadhīritam asya veditavyam |

[146,12] yad apy āha, nanv abhāvasya sarva-dharma-vivekalakṣaṇatvād utpattir na yuktā | sā hi bhāva-dharma eveti | na, jñeyatvāder bhāva-dharmasyābhāve 'pi sad-bhāvād ity-ādi, tad apy asāram | na hi sādhāraṇa-dharma-yoga-mātreṇa virodha-pratiniyatānām api dharmāṇām avakāśaḥ, hutāśanasyāpi śaittya-prasaṅgāt, abhāvasyaiva vā sarvatra sad-bhāva-prasaṅgāt jñeyatvādīnām api niṣedhāt | utpattiś cābhūtvā bhavana-rūpatayā bhāva-dharma evety āpāditam eva |

[147,19] yat tu svayaṃ na bhavatīti, ko 'rthaḥ | kiṃ svayam evāyam abhāvaḥ | kiṃ vā svayam abhavanaṃ karoti | uta bhavanaṃ na karoti | atha kiñcin na karoti | svayaṃ vā na kiñcit | kiṃ vā svayam abhāvī-bhavatīti vikalpya dūṣaṇam ārabdham, tad api marmac chedikā-janitārtarava-prāyam |
tatra hi svayam iti hetv-antaram anapekṣya sva-hetunā kṣaṇa-niyata-sthitir janita iti kṣaṇāntareṇa na kiñcid iti prakaṭita evārthaḥ | tato 'tat-svabhāvaḥ paścād asau kuto jātaḥ | 

[148,1] sva-hetor hi tat-svabhāvo 'tat-svabhāvād vyāvṛtta utpannaḥ | sa kathaṃ paścād apy atat-svabhāvaḥ syāt | na hi laghu-svabhāvād vyāvṛttaḥ pāṣāṇaḥ kadācil laghu syād iti | tad api plavata eva | yathā hi deśāntara-sthiti-vyāvṛtta utpannaḥ, tathā kṣaṇāntara-sthiti-vyāvṛtto 'pi kathaṃ kṣaṇāntara-sthiter avakāśa ity uktaprāyam | 
nanv asad iti na tad eva vastv-abhidhīyate, vidhi-viṣayatvāt | anyac cābhāva-śabdābhidheyaṃ pratīti-gocarāpannaṃ tvayā neṣṭam, tato nirviṣayaḥ pratiṣedho visaṃvādīty apratiṣIddhaṃ vastu syāt |
naivam, pracyuter api pratipādyatvāt kuto nirviṣayatvam | nāpi visaṃvādaḥ, bhāva-sthitau hi pratiṣedhasya visaṃvādaḥ syāt | sa ca nāsti, pracyuteḥ pratipāditatvāt | na cāvastunaḥ saṃkalpa-viṣayatāyā apy anupapattir ity uktam eva |
yat punar arthāntara-viṣayo 'pi pratiṣedhaḥ kathaṃ vastu-pratiṣedhaka iti cet |
tad-abhāvābhidhāyī kathaṃ na pratiṣedhaka ity uktam, tad api pratyuktaprāyam | tad abhāvo hi na prasajyātmako 'rthāntara-svīkārāt, paryudāsamātratve tu nārthāntara-nivṛttir avaśyam arthāntara-bhāvena vibhāvitā bhavati | virodhas tu nāstīti pratipāditam | saty api vā virodhe kiṃ viruddha-dvārāśrayaṇena | sākṣād evābhāva-pratipādanam astu |

[148,15] syād etat, vacasābhāva-pratipāde kṛte saṃśayāvakāśaḥ, viruddh-dvāreṇa tu niścaya ity asat | viruddha-pratipādanam api hi vacasaiva vartate | tad yathā vacana-mātra-pratipādye hutabhuji neha śītam ity eva sādhu, na tu nātra śītaṃ vahner iti tad-vad etad api ||
athānyac cintyate,

nālaṃ niṣedha-vidhaye (58b) yadi paryudas tam 
anyopalabdhir itarasya kathaṃ niṣeddhrī |
naṣṭo ghaṭaḥ sa iti vā bhavato vikalpākāraṛ
kathaṃ ghaṭa-niṣedhanam ādadhāti ||

atrottaraṃ,

nehāsty asāv iti vikalpam abhiprasuter
anyo niṣedha-vidhir anya-dhiyo na tāvat |

[149,1] nābhāva-kalpanā-dhiyo 'py aviśaṅkatāyām
ānāṅga-bhāvam avadhūya niṣedhakatvam ||
sato vināśanaṃ nāma nopapannam itīritam |
nāsataḥ karaṇe śaktir aniṣṭā vastunaḥ sataḥ ||

tataḥ pratiyogy-anubhavaḥ pratiyogy-antara-viraha-vikalpam utpādayed iti nehānupapattiḥ | na ca tan-mātrād anyo 'py anubhavasya pariniṣedhana-vyāpāraḥ | yasyāpi vikalpasya naṣṭo ghaṭa ity evam ākārasya vā niṛśaṅka-gamanādau tad arthakriyānvitatayā pravṛtti-vyāvṛtty-avasthāyāṃ vā nimitta-bhāvān nānya-niṣedha-kāritvam | evaṃ vacanasyāpi tad-vikalpotpādana-dvārakam eva niṣedha-sādhanatvaṃ draṣṭavyam |
etena atha nāstīti jñānam evānupalambhaḥ, tad api vastu-sat kathaṃ vastv-antara-pratiṣedhasya viṣayaḥ syād ity-ādy avakara-parihāraḥ siddhaḥ |
na ca nāstīti jñānam anupalambho 'smākaṃ, kiṃ tu pratiyogy-upalambho nirvikalpa eva, nāsti jñānaṃ tu mano-vyavahāra-rūpaṃ tat phalam eva | kiṃ caivaṃ vidha-nirbandhena vastu-cintāyām anupayogāt | yad apy asya nāstīti jñāna-viṣaya-nirūpaṇam, tad apy asad iti nirūpaṇena gatārtham | 
yat tu tad-vivikta-bhūtalāder viṣayatvam āśaṅkyoktam, na bhūtalāder vastv-antaratvāt, na ca vastv-antare pratipādite pratīte vādya-ghaṭādi-vastv-antaram abhūtam iti pratipāditaṃ pratītaṃ vā bhavati | 
evaṃ hi vastv-antaraṃ hi nāśa ityetasmin mate yad dūṣaṇam uktaṃ tat tu svayam eva parihṛtaṃ syād iti | 
tad apy asaṃbaddham, kevalaṃ hi bhūtalam asya viṣaya iti kathaṃ na ghaṭāder abhūtatva-bodhaḥ, yaiva hi ghaṭādy-apekṣayā kaivalyāvasthā pradeśasya sa eva ghaṭa-virahaḥ | vacanādināpy evaṃ kevalaṃ pradeśa-pratipādane katham iva na prakṛta-ghaṭādy apekṣya abhāva-pratipādanam | 
evaṃ yadi karparādi-vat kevalasya nāśasyāpy upalambhaḥ syāt, bhavatu ghaṭo niṣedha-pratītiḥ ghaṭa-niṣedhas tu kena kṛtaḥ | pūrvaṃ sann eva hi ghaṭābhāvaḥ tad-dvāreṇa pratipattavyaḥ, na hi pradeśena ghaṭābhāvo janyante, kiṃ tu sann eva ghaṭābhāvaḥ tad-dvāreṇa niścetavyaḥ, yadi hi ghaṭo 'pi na syān na pradeśaika-rūpa-niyatā pratītir iti | 

[150,1] evaṃ yathā yadi ghaṭo 'dyāpi syān na karparaika-rūpa-niyatā pratipattis tathā na nāśaika-rūpa-niyatā pratipattir iti balād ghaṭābhāva-niścayo bhavatu, yadi pūrvaṃ ghaṭābhāvaḥ syāt, sa ca nāsti | tad-bhāve 'pi kiṃ nāśena, kapālenaiva pratiyoginā gatārthatvāt | na ca nāśa-pratītirapy astīty uktam, tasmāt sataḥ (59a) pradhvaṃsane sad-rūpeṇāsad-rūpeṇa vā dūṣaṇam uktaṃ kathaṃ sad-rūpeṇa sato 'sato vā niścaye kartavye syād iti na samānaḥ parihāraḥ |

[150,6] yat tu āha, na ca tad vivekāpratītau tad vivikta-gahaṇaṃ bhavati | tad-vivekaś ca na bhūtalādi-svarūpam eva, viśeṣaṇatvād iti, tat nyāya-bahiṣ-kṛtam | viśeṣaṇa-viśeṣya-bhāvo 'pi saṃkalpārūḍhe rūpe | sa ca,

bhinnaṃ bhāvam abhinnam ākalayati vyaktaṃ tad anyātmanā 
jiṣṇu sphārakadambaḍambaram iva svāṃśair anaṃśaṃ jagat |
kiṃ ca svākṛti-mātra eva viṣaya-vyāmoha-doha-kṣamaṛ
saṃkalpaḥ paramaindra-jālika iva vyādhūta-bhūta-sthitiḥ || 

yathā hi bhinnaṃ bhāvam ekīkurvann utpadyate, tathābhinnaṃ bhāvaṃ bhinnam-ākalayatīty apy arthaḥ, yathā śilāputrakasya śarīram, śarīre karacaraṇādayaḥ lambakarṇo devadatta ity-ādi | tasmāt kalpanādhīno viśeṣyaviśeṣaṇabhāvo 'bhinno 'pi bhāve bhedavivakṣāpekṣavyavahāraḥ kathaṃ bhedaniyamātmānam-ātanoti | 
skhalad-gatir ayaṃ rāhoḥ śira ity-ādi-nirdeśa iti cet | yadi satyam etat tadā bhinnasya sākṣād anupalambhād eva | iyaṃ ca gatir ghaṭa-vivekākhya-padārthāntarāpekṣayāpy asti, tathāpi neti koṣa-pānaṃ pramāṇam | tasmāt sa ghaṭābhāva-pradeśa eva ayam anyo ghaṭa-vivikto na tu ghaṭa-vivekena bhinnena viśeṣita iti |
tasmād yady api kiñcid viśeṣaṇaṃ bhinnam eva dṛṣṭaṃ vāhādi, tathāpi nāyaṃ niyamaḥ, viparyayasyāpi darśanāt, saṃbhāvanāc ca bādhakādarśanāt | vivakṣā-paratantratā tu dṛṣṭānta-saṃbhāvanā-bījam | tad evaṃ na vācyaṃ viśeṣaṇa-viśeṣyād arthāntaratvād vāhādi-vad iti | kiṃ ca,

vyāptaṃ bhidā yadi viśeṣya-viśeṣaṇatvaṃ bhedātyayān nanu tadā tad abhāva eva |

[151,1] deśo viśiṣṭa iti nāsti yathā tathedam apy asti dṛśya-mata-bheda-dṛg asti neti ||

na ca dṛśyānupalabdheḥ pramāṇātmano viśiṣṭa-vyavahāra-mātreṇa sa ghaṭād anya ity artha-niṣṭhena bādhaḥ, kiṃ tu tathaivāsyeti | 
yac cāha, abhede 'pi na pramāṇaṃ kiñcid astīti, tad anunmīlitākṣasyaiva sāmpratam, anyathā pratyakṣodayasya nivārayitum aśakyatvāt |
yac cedam yadi ca ghaṭo nāstīty asya saṃjñānasyābhidhānasya ca bhūtalam eva viṣayo na ca tato 'nyo ghaṭābhāvaḥ, tadātra ghaṭo 'stīty asyāpi bhūtalam eva viṣayaḥ syāt | ghaṭo 'pi na tato 'nyaḥ kalpanīyaḥ, tathotpādena viśiṣṭaṃ bhūtalam evobhayatrāpy astu | 
na caitad yuktam | yasmād gaṭa-sad-bhāva-vad ghaṭāsad-bhāve 'pi bhūtarato 'nyaḥ pratibhāti, evaṃ hi vidhi-pratiṣedhayoḥ prayogo 'py arthavān eva bhaved iti tad varaṃ januṣāndho, na punar ayaṃ durnīti-dagdha-buddhiḥ | abhāva-vat kila kalaso 'pi kalpanā-mātra-viṣayo na locana-gocara iti kim atra brūmaḥ | sakumbham udbhūtaṃ bhūtalam (59b) ity api sahitotpattir āpadyate, na rūpa-saṃkaraḥ, bhedopalambhasya bhinnārthakriyā-niyogasya ca durapahnavatvāt | tad-van nābhāvo 'pi bhūtala-kapālādibhyo bhinnaḥ pratibhātīti cintitam eva | kiṃ ca,

kim iha kalasa-dhvaṃso dṛśyo na vety udito jano 
vadatu samaya-smṛtyā dṛṣṭiṃ vimarśa-parāṇ-mukhaḥ |
kalayasi punaḥ kāṃskān arthān iheti paraṃ yadi 
pradiśati dharādibhyḥ sabhyas tvam eva vayaṃ na tu ||

tato vidhi-pratiṣedha-prayogayor api kānupapattiḥ, avasth-dvaya-pratipādanāt | tathā ca jālāntareṇa praviṣṭālokasyābhāvo bhāsamānaḥ kim apahnotuṃ śakyaḥ | kevalaṃ, vicchinnaḥ sphuṭa-nīla-kānti-kalitaḥ tāvat pradeśasthitir bhinārthatva-viniścayāt tu sa iti prakhyāti-nāmāntaraḥ | ālokasya yathā tathānya-viraho 'py ātma-svarūpa-sphuṭī kāre kiṃ kalasaḥ kim ātapa-bhidādhyakṣeti citraṃ mahat ||
na hi sūkṣmam īkṣamāṇe 'py atyanta-vicitrasya bhāva-rāśer abhāvānāṃ saṃbandhi-bhedād bhedopacāram antareṇa sūkṣmo 'pi svabhāva-bhedas tama ivopalambha-gocaraḥ | tad varam āloka-viveko 'pi sakalānya-viveka-vad anālokya evāstu, tamas tu vastv eveti gṛhāṇa | kim aṅga kaṣṭa-saṃkaṭe sukhinam-ātmānam āveśayasi |
nanu nimīlitākṣasyāpi tādṛṇ-nīla-pratibhāsaḥ saṃbhavī, na ca nīlam artham upasthāpayatīti | tad ayuktam, kṛṣṇa-varṇāntarasya sarvasyāpy abhāva-prasaṅgāt | 
anyādṛśam etat kṛṣṇāntaraṃ kalayāpi nimīlitākṣa-pratibhāsād iti cet | 
andakāro 'pi tarhi punaḥ parimita-deśo vicitra-saṃsthānaḥ pratibhāsamānaḥ sphuṭa-taraṃ nimīlitākṣapratibhāsād bhinnarūpa evānubhūyate, eka-rasaś ca nimīlitākṣapratibhāsaḥ, andhakāras tu kadācit kiraṇaparamāṇunikarasaṃkarakāle viralarūpaḥ, anyadā ghano ghanataro veti kathaṃ sāmyam | kṛṣṇatāmātraṃ punar anyatrāpi sādhāraṇam |

[152,14] anyatra nīlavarṇe vastuni sparśāntarasahacāraḥ avaśyam bhavati cet | 
na, indranīlādimaṇikariṇajālake tad abhāvāt | anupalakṣyas tatra sparśa iti kalpanaṃ nāndhakārād bibheti | tasmād rūpamātram ubhayam astu | na hi dṛṣṭe 'nupapannaṃ nāma | yadi cāśrayo 'vaśyamṛgyaḥ maṇikuṭyādikam asty eva | na ca vastu-vyavasthāyāṃ pratyakṣa-pratibhāsam āśrayataḥ pratibhāsa-viplavena vyabhicārābhidhānaṃ dhīmato dhinoti | anyathā vātapittakṣobhādinā jvalitastambhādisaṃdarśanāt satyam api jvalitastambhādikam asatyaṃ syāt | prakṛtipratyāpattau tu yathā tatpratibhāsābhāvaḥ, tathā nayanonmīlanakāle nīlābhāvaviplavasyāpi | andhakārādarśanaṃ tu svasthāvastāpekṣam eva yathopavarṇitaviśeṣam | tatpratibhāsasya ca pratyakṣasaṃbhavasāmagrīvigha[ṭ] ne vighaṭanaṃ guṇa eva nāparādhaḥ pratyakṣa-svabhāvatāyā iṣṭatvāt |

[153,1] (60a) yat punar uktam, kṛṣṇa-rūpasyālokena vinā grahīttum aśakyatvād iti | nanu pītāvadātādayo 'pi nālokanirapekṣavīkṣaṇā iti pradīpa-candrātāpādayo 'pi prakāśāntaram apekṣeran | vicitrāstu bhāva-prakṛtayaḥ pramāṇa-samadhigatā na paryanuyogam arhanti |
yac cālokavat, tad-abhāvasyāpi grahaṇe cakṣur ālokāntara-nirapekṣam ācakṣāte śaṃkara-nyāyabhūṣaṇau, 
tad api na kiñcit | niścāyakaṃ hi cakṣurvijñānam abhāvasya na grāhakam avastutvāt, ālokāntarānapekṣam iti tu siddham eva | 
na caitat vācyam | yo hi bhāvo yāvatyā sāmagryā gṛhyate tad abhāvo 'pi tāvatyaivety āloka-grahaṇa-sāmagryā gṛhyamāṇaṃ tamas tad abhāva eveti, tamo grahaṇasāmagryā gṛhyamāṇasyālokasyaiva tad abhāvatvaprasaṅgenānaikāntakatvāt | ghaṭapaṭayor vā samānagrahaṇasāmagrīkatayā paramparābhāvatva-prasaṅgaḥ |
tasmāt padārthāntare rūpa-vivekena pratibhāsamānam adhyakṣe andhakāram āloka-virodhi vastv eva | virodhitve tarhi kadācid ālokam apy andhakāraḥ paribhaved iti na codyam, adyāpi prakṛti-vādasyopasthāpanāt, tūlānalādi-vat | 
etena tamasa eva pratiyogi-vastuna upalabdhir abhāvaṃ sahasā vyavahārayituṃ prabhavati | tamasyāloka-nivṛttāv apīti siddhe yathehālokasyābhāvopalabdhis tathā sarvatreti śaṃkarādīnāṃ pratyāśā-pratyādeśo veditavyaḥ | 
anupalabdhi-niṣṭhāyāṃ tu jñānākāre 'pi pratiyoginy abhāva-siddhir darśitā | na ca kaścid doṣa ity āstāṃ tāvat | tasmān nābhāvo nāma kiñcid yatra kāraṇa-vyāpāra iti sthitam |
etena Trilocano 'pi nirastaḥ, 
yad āha | bhāvasya vyatiriktāṃ nivṛttim anicchadbhir aśakyā svarūpa-nivṛttir avasthāpayitum, yā hi tasya prāktanī kācid avasthā bhavadbhir arthakriyā-nirvartana-yogyā dṛṣṭā saiva yady uttara-kālam apy anuvarteta tarhi svarūpeṇaiva nivṛttau bhāvaḥ katham avasthāpyeta | tadānīm ayaṃ naṣṭo bhāvo, na sapadi sva-hetu-pratilabdha-svarūpātirekiṇī tasya kācid avasthotpadyeta ||

[154,1] utpattau saiva tasyātmāntaraṃ jātām ity atādavasthyas | atādavasthyam evāsya vināśaṃ brūmaḥ | tādavasthye tādātmyam eva svarūpeṇa nivṛtto bhāva ity asya śabdasya satyam arthaṃ na vidmaḥ | svarūpa-nivṛttiḥ khalv iyaṃ bhavantī bhāva eva syāt, bhāvād anyā vā | tattve sva-kāraṇebhyo niṣpannasyānyathānutpattāv utpatter ārabhya sattvān nityatvaṃ prasajyate, anyathātve ca tad eva nivṛtter anyatvam iti priyam anuṣṭhitaṃ priyeṇa | tasmād utsṛjya vibhramaṃ nāśotpattir eva naṣṭatvam abhyupagantavyam | tat kim ucyate naṣṭasyādarśanam, na ca tasya kiñcid bhavatīti | adarśanaṃ naṣṭasya punar abhāva-darśanam eva | ātma-hānam abhāvotpattim eva vayam aṅgī-kurma iti sarvam anavadyam | akṣaṇikāḥ santaḥ, kāraṇavattvāt | yat kāraṇavat tad akṣaṇikam, yathā bhāva-vināśaḥ | kāraṇavantaś ceme santaḥ | tasmād akṣaṇikā iti |

[154,10] kāraṇavat tv asya (60b) sādhya-viparyaye vṛtti-śaṅkā vināśa-hetu-mattvam eva nivartayatīti prasiddha-vyāptikā-kāraṇavattvād akṣaṇikatva-siddhir iti, vyatirikta-nivṛttim antareṇāpi svarūpa-nivṛtter upapāditattvāt | tataś ca kṣaṇād ūrdhvaṃ kutaḥ prāktana-śaktāvasthā-sthitiḥ | vyatiriktotpāde 'pi kathaṃ naṣṭo nāma | atādavasthyam atādātmyaṃ ca jātam ity asyātyakṣarasya sva-hetor evāvasthā-svabhāvāntara-virahito 'yaṃ jāta ity evārtha uktaḥ | tan-mūlakaḥ ātādavasthyādi-vyavahāra eva paścād bhāvī na tad-vikalpa-pratibhāsi bhāvāntaram iti na tattvānyatva-vikalpāvakāśaḥ | tasmād utsṛjya vibhramaṃ naṣṭa-vyavahāro 'stu, na tu tasyānyat kiñcit jāyata iti | adarśanaṃ cābhāva-darśanam eveti saṃpraty eva pratyākhyātam iti sarvam anavadyam |
tasmāt prasajyātmano 'bhāvasya nāśākhyasya hetur eva na kaścit | vinaśvara-svabhāve tu hetv-antara-śaktim-apākṛtya sva-hetor eva sāmarthya-samarthanād jāta-mātram eva vinaśyantīti na kṣaṇāntaram anvetīti siddheḥ | kāraṇavattvasyākṣaṇikatvena vyāpty asiddher anekāntaḥ | kṛtakānām avaśyam ante 'pi nāśābhyupagame ca virodhaḥ | pramāṇa-gocarasya pakṣīkaraṇe pratijñāyā anumāna-bādhā | agocare c`aśraya-svarūpayor asiddhir iti sthitam |

[154,24] pratyakṣa-siddham kṣaṇikatvam yat punar ayaṃ bhagavato bhāṣya-kārasya pratyakṣataḥ kṣaṇabhaṅga-siddham anavagāhamānaḥ anurūpa-vikalpābhāvodbhāvana-mātra-sāreṇa vistareṇa dūṣaṇam abhilaṣann-apabhāṣaṇa-pramādam ācarati, 

[155,1] tad asya caṭula-vaṭubhāva-sulabham-anātma-jñātāviṣkaraṇa-mātram iti mantavyam | tathā hi pratyakṣa-siddhaṃ kṣaṇikatvam iti na pratyakṣa-vyavahṛtam, anurūpa-vikalpānudayāt | kiṃ tu pratyakṣa-gṛhītam, vyavahāratvānumānāt | tac cānumānaṃ yadi svayaṃ kutaścil liṅgāt prasādhya pratyakṣeṇa kṣaṇabhaṅga-grahaṇa-vyavahāram ādadhīta sāmarthyāt, tadā na viśeṣaḥ sattvādy-anumānavat | arthato hi tadā pratyakṣeṇa kṣaṇabhṅga-grahaṇam avasthāpyamānaṃ sva-pauruṣa-sparśābhāvāt na pratyakṣataḥ kṣaṇabhaṅga-siddhi-prasiddhiṃ puṣṇāti | yadā tu pramāṇāntara-siddham adhyakṣasya kṣaṇa-mātra-sthiti-grahaṇam āśritya vyavahāra-mātra-sādhanam anumānaṃ pṛṣṭha-ja-vikalpa-nirviśeṣaṃ tat-pauruṣam eva dīpayad utpadyate, tadā pratyakṣataḥ kṣaṇabhaṅga-siddhir iti mukhyam ākhyāyate | tad ayam arthaḥ, 

kṣaṇikatvam adhyakṣa-dhiyādhipātaṃ pātaṃ punar na vyavahāram etat |
ataḥ samakṣa-graha-sādhanena prasādhyate tad-vyavahāra eva ||
kṣaṇabhaṅge 'nyadāsiddhe pratyakṣeṇa graha-sthitiḥ |
pratyakṣeṇa grahād asya kṣaṇabhaṅga-vyavasthitiḥ ||

tathā hi,

yan nirbhāti yathā tathā tad akhilaṃ gaṅgāmbu gauraṃ yathā 
no cen na prativastu śaktiniyamaḥ saṃkīrṇabhāve bhavet |
saṃskārāḥ pratibhānti cendriyamatiṣv ekakṣaṇasthāyinaḥ 
syād ekakṣaṇavīkṣaṇād itarathā (61a) dṛṣṭas tri-kālī kalaḥ ||

liṅgarūpopapattivyavakīrṇo 'yaṃ svabhāvahetuprayogaḥ | atra ca sapakṣe sad-bhāvān na virodhadoṣaḥ | dvitīya-pādena cānekāntaparihāraḥ | tathā hi, nirbhānaṃ pratyakṣe pratibhānam uktam, tato yāvatā viśeṣeṇa padārthaḥ pratyakṣe pratibhāsam āsādayati tanniyamaparihāreṇa yadi svarūpa-sthititam ābhajeta tadā sarva-saṃkīrṇam asya rūpam iti sarvatra sarvopayogādi-prasaṅgaḥ | ataḥ svarūpa-niyame pramāṇāpekṣāyāṃ pravṛtti-nivṛttikām asya yad yathā pratyakṣe pratibhātaṃ tat-tathaiva san, nānyatheti | 

[156,1] tad anena avaitathya-vyāpto hi pratyakṣa-pratibhāso 'rthasyānyathāvasthāne vipakṣe vyāpakābhāvād abhavaṃs tathāvasthānena vyāpyata iti darśitam | tṛtīyapādena pakṣadharmopasaṃhāraḥ tad-asiddhiparihāraś caturthena pūrvāpara-kālayor ekatve hi padārthasya dṛṣṭād rūpād rūpāntaravirahāt sakalakālakalākalitasya deśāntarayuṣo 'pi rūpasyāvaśyaṃ pratibhāsa iti na deśa-kālāntarāvasthā-pratipattaye pramāṇāntara-paryeṣaṇāvakāśaḥ | asti ca paryeṣaṇā idānīm anyadeśe kāle vā tad-vastu kathaṃ asti kiṃ-svin-nopanipātinā rāga-rasena siktam iti tad upanipāta-saṃbhaviny-avasre vimarśa-darśanāt | na ca darśana-viṣayīkṛte tathā saṃbhavaḥ | na ca dṛṣṭe 'py anavāayaḥ śakyo 'bhidhātum, tādṛśi jijñāsite raktādau rūpe kṣaṇika-tāvad-anabhyāsābhāvāt | anyathā paścād darśane 'pi nāvasāyodayaḥ syāt | tasmāt tad-anavasāyas tu tad-apratibhāsād eva | 

[156,11] nanu vastunas traikālya-vyāpti-pratibhāse 'pi svasaṃbandhi-viśeṣāṇāṃ kāla-deśadaśāntarāṇām apratibhāso na bādhakaḥ, kṣaṇika-grahaṇe 'pi tat-saṃbandhi-hetu-phala-saṃyogyādivasty-antarāṇām apratibhāsasya smānatvāt, ataḥ saṃbandhy-antarāpekṣayā pramāṇāntara-paryeṣaṇam api yuktam eveti cet? 
naivam, deś-kāla-kriyā-guṇādīnāṃ bhāvād bhedāsiddheḥ | bhinnasya tu saṃbandhino 'pi pratibhāsas tat-pratibhāse mā-bhūt | tasmāt kṣaṇāntara-daśāḥ sarvā nirvāsya kṣaṇa-parigatenaiva rūpeṇa pratibhāsanaṃ samasta-vastunaḥ siddham | yāvat tarhi raktādi-rūpā visadṛśī daśā na san-nidhīyate, tāvat kālam ekīkṛtau ca grahaṇam astu | tad api nāsti, daśanalakṣaṇānantaraṃ jhaṭiti vicalane vilocanasya sadṛśeṣv api tattvataḥ kṣaṇāntareṣu viparyaya-śaṅkāvatārāt, sākṣāt-kṛteṣu ca tad ayogāt | yad anantaraṃ tarhi locana-calanaṃ tad-darśanaṃ naika-kṣaṇikam avasāya-viparyaya-śaṅke pṛthag-janasya saṃbandham utthāpayitum, avaśyaṃ hi dvi-trān api kṣaṇān udīyamānam eva dad-darśanaṃ tad upayogi | tato dvi-tri-kṣaṇa-sthāyino rūpasya kathaṃ prathama-kṣaṇe pratibhāsa-bhraṃśaḥ, yena dvitīyādi-kṣaṇasya bheda-siddhir iti cet? 
yasya tāvat prathama-kṣaṇa(61b)vīkṣaṇa-kṣaṇāntaram eva calati cakṣuṣi viṣaya-vikalpodayaḥ, tasya durvāraḥ sarvāpra-kṣaṇa-viparyaya-vimarśāvakāśaḥ |

[157,1] naiva kasyacit saṃbhavatīti cet? kim atra bādhakam? sādhakam api kim atreti cait? 
ucyate, yadi tāvad īkṣaṇa-kṣaṇa-mātrānantaram avasāyodaye sādhakānveṣaṇam, tadā dvi-vidhaḥ pratyakṣa-pṛṣṭha-jo vikalpaḥ, dṛṣṭa-mātra-vikalpaś ca | dṛṣṭam idaṃ vastraṃ vety eva svarūpa-viśeṣa-vikalpaś ca kṛtrimetara-maṇim uktādau | tatrāsya viṣaye sādṛśyāpahārya-manda-dhiyaḥ pṛthag-janasya bhrāntir utsarga-siddhābhyāsa-prakarṣa-saṃbhavināpohyate | ataḥ prakarṣa-tāratamyenodayasya kālasya lāghava-tāratamya-niṣṭhāyāṃ darśana-kṣaṇānantaram apy ayam udayam āsādayann-aśakyasaṃbhāvana-niṣedhaḥ | dṛṣṭa-mātrasya vikapasya tu darśanānantaram eva janmotsava-siddhaṃ sāmagrī-bhedenāpohyate | tathā hi, prakṛtyā anādi-saṃsāra-santati-sātmībhūta-vikalpās tv anubhūta-pratyakṣe 'pi ca vastuni vikalpāpekṣa-pravṛtti-nivṛttayo viśeṣataḥ sukha-duḥkhaprāptiparihārārthinaḥ sarve sarvadā tat-sādhana-vimarśābhyāsa-vāsita-santatayaḥ kathaṃ tad-viṣayānubhave 'i samartha-hetau samupasthite vilambita-vikalpa-bhāvān anubhavitum arhanti? kevalaṃ kadācit saṃhatāḥ, yato na vikalpa-saṃhārābhyāsaḥ, kadācid anyāsaktiḥ, kadācid ātyantaka-mohād āmukhībhāva ity evaṃ prakāra-sāmagryā vilamba-saṃvāhita-vikalpa-janmāno bhavetuḥ | tad abhāve tu siddha eva pratyakṣ-kṣaṇānantaram udayo vikalpasya | tatas tad-darśana-vinākṛteṣu sarveṣv eva viṣaya-kṣaṇeṣu raktatādi-sandeha-dolāndolanaṃ manaso viprakṛṣṭa-kṣaṇa-pamparāsv iva dvitīya-kṣaṇe 'pi vimarśa-viṣayīkṛte katham anavakāśa? na ca pratyakṣa-pratibhāse 'py evam tasmāt kṣaṇa-parigateneva padārtha-rāśir adhyakṣa-pratibhāsam āviśati |
syād etat | pratyakṣasya kṣaṇikatve saty upapannam etat yāvatā pratyakṣam aneka-kṣaṇa-vyāpi | tato 'neka-kṣaṇa-vyāpini pratibhāsite vikalpāvakāśaḥ (? -sāyaṛ) | tat katham ekakṣaṇagrahaṇasiddhiḥ? 
ucyate, kiṃ tāvat svarūpa-niṣpattāv upayogād aneka-kṣaṇasya vyāpakam adhyakṣam, atha kṣaṇa-niṣpannasyaiva sthairyāt? tatrādya-kalpas tāvad asaṃbhavī, jñānasyāvayavirūpatāviyogena khaṇṭaśa utpatter ayogāt | kṣaṇa-bhedinaś ca te 'vayavā(ṛ) pratyakṣasya yadi paricchitti-svabhāvāḥ, tadā tāvanty eva pratyakṣāṇīti prathama-pratyakṣāpekṣayā saiva cintā | aparicchitti-svabhāve tu samuditam api na pratyakṣam | akhaṇṭaśaḥ paricchittiḥ samudāyena samudāyena sakalātmavastuparicchedaḥ | tadāpy ādyakṣaṇaparicchinnaḥ khaṇḍa eva sakalātmavastu, tadapraviṣṭasya tato bhinnatvāt | anyathā krameṇa pratīyamānaṃ viśvam ekam eva vastu syāt, sakalaṃ ca pratyakṣam ekam eva pratyakṣam iti |

[158,1] dvitīye pakṣe 'pi niṣpanna-vyāpārasya vā? (62a) kṣaṇāntara-vyāpti-niṣpanna-vyāpārasyaiva vā? prathama-pakṣe viṣaya-grahaṇam evāsya vyāpāra iti tāvataiva vikalpa-janmāvakāśaḥ, svayaṃ kṣaṇāntaram astu mā vā? tathā ca sati calati cakṣuṣi viṣaye vā tad-viṣaya-grahaṇa-pravaṇam adhyakṣam avatiṣṭhata iti apūrvo 'yaṃ nayaḥ | agrahaṇāvakṣaṇāvasthāne tu na tāvataiva vikalpa-janmāvakāśānmuktiḥ | na ca pūrva-grāhiṇaḥ paścād agrahaṇe sthairya-pakṣa-sthitiri[ti] indriya-viṣaya-vidhāne vāgṛhṇato 'pi tasya sthitir iti śraddhāvadheyam eva | evam aniṣpanna-vyāpāra-sthitir ity api duṛśraddhānam | na hi kāryāntaravaj janmātirekeṇa jñānasyāpi vyāpāraḥ | astu caivam, tathāpīndriya-viṣayopanidhau labdhodayam adhyakṣam anadhigata-gocaram ubhaya-vicāla-kāle kalayat kilāstīti subhāṣitaṃ pūrvavat | 
tad alam atipratiṣṭhair mithyā-vikalpair iti caturtha-pādena prāk paścād vā citra-raktādi-rūpasya tadaiva nirbhāse sūcita-pramāṇāntarāvṛtti-viparyayeṇa | 

yad yad rūpaṃ vyavasiti-sahaṃ kvāpi nirbhāsamāne 
mānaṃ bhinnaṃspṛhayati na tat tatra nirbhāsa-yogi |
rūpābhāse rasa iva tathā tat-kṣaṇe bhāsamāne 
pūrvāvasthā vyavasiti-sahāpekṣyate mānam anyat ||

iti viruddha-vyāptopalabdheḥ sthitam etat eka-kṣaṇa-sthāyinam eva bhāva-svabhāvam āmukhayati pratyakṣa-pratibhāsa iti | na ca tat-pratibhāsa-bahirbhūto 'pi svabhāvas tasyeti nivedita-prāyaṃ vyāpti-samarthana-prastāve |

[158,19] tasmāt siddham adhyakṣeṇa bhaṅguratvam, vyavahṛtaṃ cānumānena mānāntaropapāditaṃ tat-siddhi-siddheneti | 

pratyakṣeṇa kṣaṇika-kalane nyāya-dik-sūcanātaḥ 
sāmarthyāpta-vyavahṛti-vidhau dhīmato na prabandhaḥ |
so 'py ācārya-pravara-raviṇākāri kiṃ tv alpamedhās
tattvābodhāt prakṛti-mukharo 'satyam abhyuj-jagāra ||
[159]no mārgam ācārya-raver apekṣya ca kṣaṇika-grahe 'smākam atha kramoyataḥ |
yathā ca bhāṣyokti-samanvayas tathā na gītam aprasuta-vistarād bhiyā ||

tad alam ānuṣaṅgika-kathā-nirbandhena | sthitam etan na vināśo nāma parighādibhyo bhinnaḥ kaścin mudgarādi-sādhyo yas tad anupanipāta-daśāyām abhavan bhāvasya sthairya-siddhi-manorathaṃ paripūrayed iti | 

durnītāśrama-vedikā-dṛḍhatara-stambhān anūm śaṃkara-
Nyāyālaṃkāraṇa-Trilocana-Vacaspaty-āhvayān helayā |
unmūlya kṣaṇabhaṅga eṣa vihito yat puṇyam āptaṃ mayā 
tena syāt para-pāragas-tribhuvane jñānaśriyo 'yaṃ janaḥ ||

|| ahetuka-vināśādhikāro nāma caturthaḥ pādaḥ samāptaḥ ||

|| samāptaś cāyaṃ kṣaṇabhaṅgādhyayaḥ ||
